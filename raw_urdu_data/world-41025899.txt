اپنے بالوں کو سکارف میں چھپائے اور سرگوشی کی مانند انتہائی مہین آواز میں بات کرتے ہوئے امار السعدی نے مجھے بتایا کہ مالٹا نے انھیں بمباری اور مہلک بیماریوں سے بچا لیا ہے۔
اُن کا خاندان دو برس قبل اقوام متحدہ کی مدد سے جنگ زدہ ملک یمن سے باہر نکلا تھا۔
'میرے خیال میں کوئی بھی اس طرح زندگی نہیں گزارنا چاہتا ہے۔ایک رات ہم سو رہے تھے جب زوردار دھماکہ ہوا اور میں ڈر گئی۔'
یمن میں میرے دوست ہیں۔ وہ بتاتے ہیں کہ لوگ اسہال سے مر رہے ہیں۔ بعض افراد نے ملک چھوڑنے کی کوشش کی لیکن وہ ایسا نہیں کر سکے کیونکہ کوئی بھی اُن کا پاسپورٹ کو تسلیم نہیں کر رہا ہے۔
امار مالٹا میں نہ تو پناہ گزین ہیں اور نہ ہی وہ اقتصادی پناہ لینے کے لیے آئی ہیں لیکن وہ اور اُن کے چار بہن بھائی اب مالٹا کے شہری ہیں۔
یہ افراد مالٹا میں پیدا نہیں ہوئے ہیں اور نہ ہی مالٹا میں اُن کا کوئی خاندان ہے لیکن پھر انھیں مالٹا کا پاسپورٹ کیسے ملا؟
کئی دوسرے افراد کی طرح اُن کے خاندان نے مالٹا کا یہ پاسپورٹ خریدا ہے۔ یورپی ملک مالٹا سنہ 2014 سے اپنا پاسپورٹ فروخت کر رہا ہے۔
کئی دوسرے ممالک کی طرح غیر ملکیوں کو رہائشی ویزا دینے کا پروگرام اور سرمایہ کاری کے ویزا وغیرہ کی طرح مالٹا کا انفرادی سرمایہ کاری پروگرام کی مدد سے درخواست گزار مکمل شہریت حاصل کر سکتے ہیں۔
شہریت حاصل کرنے کی کم سے کم مالیت آٹھ لاکھ 80 ہزار یورو ہے، خاندان کے افراد کی تعداد بڑھنے سے اس کی قیمت میں اضافہ ہو جاتا ہے۔
اس رقم کا تین تہائی حصہ ناقابلِ واپسی ہے جبکہ باقی رقم حکومتی بانڈ میں سرمایہ کاری اور مکان کے کرائے کی مد میں استعمال ہو گی۔
 سنہ 2011 سے بلغاریہ، ہنگری اور قبرص سمیت کئی ملکوں نے اسی نوعیت کی سکیمیں شروع کر رکھی ہے۔
دوسرے ملک میں رہائش اور شہریت حاصل کرنے کے حوالے سے ایک فرم سے وابستہ کرسٹین کا کہنا ہے کہ ’یہ اکیسویں صدی کی انشورنس پالیسی ہے۔'
ان کے مطابق حالیہ کچھ عرصے میں اس مد میں 'بہت اضافہ' ہوا ہے، جس کی وجہ حکومتوں کے لیے اضافی آمدن کا ذریعہ اور جغرافیائی حالات بھی ہیں۔
شورش سے متاثرہ ممالک کے امرا ان سکیموں سے فائدہ اٹھاتے ہوئے محفوظ مقامات کا رخ کرتے ہیں لیکن سکیورٹی خدشات کے علاوہ کئی افراد اپنے بچوں کے بہتر مستقبل کی خاطر دوسرے ممالک میں سکونت اختیار کرتے ہیں۔
مسٹر کیلن کے مطابق اس فیصلے کا دارمدار دوسرے ملک تک رسائی اور ذاتی نقل و حرکت پر ہے۔
'میرا ایک امریکن کلائنٹ ہے جس کی سرمایہ کاری اٹلی اور نیدر لینڈ میں ہے۔ اُسے دونوں ممالک میں کام کرنے کا اجازت نامہ چاہیے لیکن اگر وہ مالٹا کی شہریت لیتا ہے تو پھر اُسے کام کرنے کا اجازت نامہ نہیں چاہیے۔'
'کیونکہ مالٹا یورپی یونین اور شینیجن کا حصہ ہے جس کی وجہ سے یورپی یونین میں بغیر ویزی کے گھوما جا سکتا ہے۔ اس لیے یہ سکیم بہت زیادہ مقبول ہے۔'
مالٹا کی شہریت اس لیے بھی مقبول ہے کیونکہ وہ سستی ہے۔ درخواست گزار کو 12 سے 18 ماہ کے اندر پاسپورٹ مل جاتا ہے۔
اس پروگرام کے تحت درخواست گزار کو یا تو کم سے کم ساڑھے تین ہزار یورو مالیت کی زمین خریدنی ہو گی یا پھر پانچ سال کے لیے زمین کرائے پر لینی ہو گی۔
تقریباً 80 فیصد پاسپورٹ کی درخواست  کرائے پر زمین لینے کی بنیاد پر دی جاتی ہیں۔
مالٹا کے ایک صحافی نے بی بی سی کو بتایا کہ 'یہ امیر افراد مالٹا میں رہنے کے خواہش مند نہیں ہیں یہ صرف مالٹا کے ذریعے یورپ تک رسائی حاصل کرنا چاہتے ہیں۔ اگر وہ مالٹا میں رہنا چاہتے تو یہاں پر مکان خریدتے۔'
مالٹا کے مرکزی بینک کا کہنا ہے کہ انفردی سرمایہ کاری کے پروگرام سے مالٹا میں مکانوں کی قیمت میں سالانہ پانچ فیصد اور گھروں کے کرائے میں 10 فیصد اضافہ ہو رہا ہے۔
اس وقت مالٹا کی حکومت کو اس پروگرام کے ذریعے 22 کروڑ یورو ملے ہیں جو ملک کی خام ملکی پیدوار کا 2.5 فیصد ہے۔
بعض افراد کے خیال میں شہریت اعدادوشمار سے زیادہ اہمیت رکھتی ہے۔
ہیلگا الیول جرمنی میں پیدا ہوئی لیکن وہ گذشتہ 40 سال سے مالٹا میں مقیم ہیں۔ وہ کہتی ہیں کہ 'پاسپورٹ ایک ایسی چیز ہے جیسے فروخت نہیں کیا جانا چاہیے۔ یہ ایسی چیز ہے جو آپ سے وابستہ ہے اور ڈی این اے کا حصہ ہے۔'
ہیلگا نے 15 سال پہلے مالٹا کی شہریت حاصل کرنے کی درخواست دی تھی لیکن انھوں نے شہریت کے عوض ہزاروں یورو نہیں دیے ہیں۔
انھوں نے کہا کہ 'میرے لیے جرمنی کا پاسپورٹ چھوڑنا ایک مشکل فیصلہ تھا۔'
جب میں نے یہ فیصلہ کیا تو میں اس وقت محسوس کرتی تھی کہ میں اس ملک سے وابستہ ہوں اور میرے بہت سے دوست یہاں ہیں، مجھے یہاں تسلیم کیا جا چکا ہے اور سوسائٹی کا حصہ ہوں۔'
امار السعدی اور اُن کا خاندان مالٹا میں مقیم ہیں۔ وہ اور اُن کے بہن بھائی اس ملک میں تعلیم حاصل کر رہے ہیں۔ اُن کا کہنا ہے کہ انھوں نے اپنی طرزِ زندگی کو مالٹا میں ضم کر لیا ہے اور اُن کے ہمسایوں نے انھیں خوش آمدید کہا ہے۔
