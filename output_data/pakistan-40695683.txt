
Sentence
اگلا سال الیکشن کا ہے
Sentence
 2013 کے انتخابات کے نتیجے میں بننے والی حکومت کو ابتدا سے اپوزیشن نے تگنی کا ناچ نچائے رکھا
Sentence
 حکومت کاخیال تھا کہ میثاقِ جمہوریت کا بھرم رکھنے کو ہی سہی کچھ ' ہتھ ہولا ' رکھا جائے گا
Sentence
 لیکن ہوا یہ کہ کسی خوفناک سسرال کی طرح روزِ اول سے دھاندلی کا ایسا پھریرا لہرایا گیا کہ کالی شیروانی پہننے کا سارا مزا غارت ہو گیا
Sentence
 میثاقِ جمہوریت والے چپ چاپ ایک کونے میں کھڑے دیکھتے رہے اور دھرنوں، احتجاجوں، پہیہ جاموں، رنگ برنگے الزامات اور کیسوں نے حکومت کو حکومت کا مزا نہ لینے دیا
Sentence
 اپوزیشن کے پاس جوانوں کی طاقت اور جیالا کلچر تھا
Sentence
 سب سے بڑھ کر سوشل میڈیا کی طاقت ان کے ہاتھ میں تھی
Sentence
 کہیں دھاندلی کا غوغا مچا، کہیں ماڈل ٹاؤن کیس سامنے آیا
Sentence
 گلو بٹ برآمد ہوا، اورنج میٹرو کا غلغلہ اٹھا اور آخرش پاناما لیکس
Sentence
 حکومتی پارٹی اب بری طرح پھنس چکی ہے
Sentence
 آدھا ملک خوشیاں منا رہا ہے آدھا جمہوریت کے ڈی ریل ہونے سے گھبرا رہا ہے
Sentence
 ان گھبرانے والوں میں وہ لوگ بھی ہیں جو ایک بار نہیں کئی بار منتخب وزیرِاعظم کو نشست سے ہٹانے کا مزا خوب چکھ چکے ہیں
Sentence
 وزیرِاعظم اور ان کے خاندان پہ لگنے والے الزامات اور ان کی تحقیقات نے ایک بات تو ثابت کر دی کہ ہم خاصے جمہوری بلکہ 'بچہ جمہوری' ہو چکے ہیں
Sentence
 اس کیس سے ہمیں اور کچھ فائدہ ہوا ہو یا نہ ہوا ہو اتنا ضرور معلوم ہو گیا کہ جب کوئی جائیداد خریدی جاتی ہے تو اس کی کوئی ’منی ٹریل‘ بھی ہوتی ہے
Sentence
 'لہٰذا من فضل ربی‘ لکھ دینے سے اب کوئی یقین نہیں کرتا کہ یہ واقعی 'فضل ربی' ہے
Sentence
 ہمارے بچپن میں اکثر سرکاری دفاتر میں کام کرنے والے چند ہزار تنخواہ پانے کے باجود لاکھوں خرچ کرتے تھے
Sentence
 آفرین ہے ان کے محلے داروں اور رشتے داروں پہ کہ کبھی کسی نے ان سے سوال نہیں کیا
Sentence
 اس کی وجہ یہ تھی کہ ان ہی افسروں سے سفارش کرا کے اپنے الو سیدھے کیے جاتے تھے
Sentence
ان افسران کے اپنے نام تو ایک موٹر سائیکل بھی نہ ہوتی تھی مگر ان کی بیگمات کے مکان، کاریں پلاٹ اور جانے کیا کیا جائیداد بن چکی ہوتی تھی
Sentence
 ان تمام چیزوں کی ’منی ٹریل‘ کسی مائی کے لعل نے پوچھنے کی کبھی جرأت ہی نہ کی
Sentence
 اگر کبھی دریافت کیا جاتا تھا تو معلوم ہوتا تھا کہ بیگم صاحبہ کے بھائی نے 'بعوضِ مہر و فا' تحفتاً تفویض کی ہے
Sentence
 مذکورہ بھائی صاحب اکثر ' فضلِ ربی' سے پہلے کے دور میں دامن سے ناک پونچھتے، مکھیاں مارتے پھرتے تھے 
Sentence
بھائی صاحب کے ذرائع آمدن پوچھے جاتے تو معلوم ہوتا کہ موصوف کی 'زمینیں' ہیں، چونکہ اس زمانے میں زمیندار ٹیکس ادا نہیں کرتے تھے اس لئے ان کی آمدن کے بارے میں کوئی نہ پوچھتا تھا اور نہ کوئی بتاتا تھا
Sentence
 ’منی ٹریل' یہاں آ کے ختم ہو جاتی تھی اور 'کھرا' نکالنے والے مطمئن ہو کر بیٹھ جاتے تھے
Sentence
یہ ایک 'معمولی صاحب' کی بیگم صاحبہ اور سالے صاحب کی کہانی ہے
Sentence
 'بڑے صاحبوں' کی کہانیاں مزید گنجل دار اور دلچسپ ہوتی ہیں
Sentence
 اسی کی دہائی میں اس گنگا میں ہاتھ دھونے والوں میں سمگلروں کے ساتھ وہ ظالم لوگ بھی شریک ہو گئے جو اپنے کسی پیارے کو گلف کی ریاستوں میں سخت محنت مزدوری میں جھونک کے معاشرے میں اکڑ اکڑ کے پھرتے تھے
Sentence
 قناعت، محنت اور سفید پوشی کی اخلاقیات، پہاڑوں کے پار چلی گئیں
Sentence
 محنتی آدمی کو بے وقوف سمجھا جانے لگا، جھوٹ سچ کے ناؤ چلانے والے کامیاب سمجھے جانے لگے اور ہوتے ہوتے نوبت یہاں تک آ پہنچی کہ اولاد ایماندار باپوں سے سوال کرنے لگی کہ اپنی آخرت کے لیے ہماری دنیا برباد کر کے آپ کو کیا ملا
Sentence
 معاشرے میں عزت کا معیار پیسہ اور صرف پیسہ رہ گیا
Sentence
 اسی دوران تحریکِ انصاف نے لوگوں میں یہ آگہی لانے کی کوشش کی کہ ملکی پیسہ لوٹنا ’بہت بری بات ہے‘
Sentence
 اتنی بات تو سب کو سمجھ آ گئی لیکن سوال یہ ہے کہ کیا اگلے الیکشن میں تحریکِ انصاف صرف ان لوگوں کو ٹکٹ دے گی جن کا دامن صاف ہے
Sentence
مشکل یہ ہے کہ ایسے لوگ سیاست کے کوچے میں تو ڈھونڈے سے بھی نہیں ملیں گے 
Sentence
مزید یہ کہ اس وقت بھی جو لوگ اپوزیشن میں بیٹھے ہیں وہ صرف اپنی باری کا انتظار کر رہے ہیں
Sentence
عوام نامی بھولے لوگوں سے التماس ہے کہ کسی بھی سیاسی جماعت سے انقلاب کی امید رکھنے کی بجائے اپنی جیبوں سے خود ہوشیار رہیں، کل کو ہمیں نہ کہیے گا کہ خبر نہ کی اور ہم گائے بیچ کر گدھا خرید لائے