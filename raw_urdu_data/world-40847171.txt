اطلاعات کے مطابق شمالی کوریا نے جنوبی کوریا کی جانب سے مذاکرات کی پیشکش کو مسترد کر دیا ہے۔
جنوبی کوریا کی خبر رساں ایجنسی یونہیپ کے مطابق شمالی کوریا پر اقوام متحدہ کی نئی پابندیوں کے بعد دونوں حریفوں کے درمیان ایک نادر ملاقات میں یہ پیشکش کی گئی تھی۔
ایجنسی کے مطابق منیلا میں منعقدہ جنوب مشرقی ایشیائی ممالک کے علاقائی فورم (آسیان) کی کانفرنس کے دوران یہ بات ہوئی جہاں شمالی کوریا اور جنوبی کوریا کے وزرائے خارجہ نے مصافحہ کیا۔
٭ 
٭ 
دوسری جانب خبررساں ادارے  اےایف پی کے مطابق جنوبی کوریا کے صدر مون جائے ان نے امریکی صدر ڈونلڈ ٹرمپ کے ساتھ ٹیلیفون پر ہونے والی بات چيت میں علاقے کی کشیدگی کے 'پرامن حل' پر زور دیا۔
ایک اندازے کے مطابق یہ کہا جا رہا ہے کہ اگر جزیرہ نما کوریا میں روایتی جنگ بھی ہوتی ہے تو چند مہینوں میں دس لاکھ افراد ہلاک اور زخمی ہو جائيں گے۔ 
مون نے صدر ٹرمپ سے کہا ہے کہ جنوبی کوریا 53-1950 کی جنگ کے بعد خطے میں 'کوئی دوسری جنگ نہیں چھڑنے دے گا۔'
خیال رہے کہ پہلی جنگ کے نتیجے میں کوریا کی تقسیم پر مہر لگ گئی تھی۔
اتوار کو منیلا میں منعقدہ عشائیہ میں کانگ کیونگ وھا نے اپنی شمالی کوریائی ہم منصب ری یونگ ہو سے کہا کہ شمالی کوریا کشیدگی کم کرنے کے لیے سیول کی فوجی مذاکرات کی پیشکش کو قبول کرے۔
اس کے ساتھ انھوں نے جزیرہ نما کے منقسم خاندان کے پھر سے ایک ساتھ آنے کے متعلق نئے دور کے مذاکرات کی بات بھی کہی۔
لیکن یونہیپ نے ایک نامعلوم اہلکار کے حوالے سے بتایا کہ ری یونگ ہو نے ان سے کہا: 'موجود حالات میں جبکہ جنوبی کوریا شمالی کوریا پر دباؤ ڈالنے کے لیے امریکہ کے ساتھ ملا ہوا ہے ایسی تجاویز میں سنجیدگی نظر نہیں آتی۔'
خیال رہے کہ مون کے مئی میں صدر بننے کے بعد سے یہ شمالی اور جنوبی کوریا کے درمیان اس سطح کی پہلی بات چيت تھی۔
اقوامِ متحدہ کی سلامتی کونسل نے شمالی کوریا کے میزائل پروگرام کی پاداش میں اس پر نئی پابندیاں عائد کرنے کی منظوری دی ہے جس سے چین نے بھی اتفاق کیا ہے۔
شمالی کوریا کی برآمدات اور سرمایہ کاری کو محدود کرنے کے بارے میں قرارداد اتفاقِ رائے سے تسلیم کر لی گئی۔ 
اقوامِ متحدہ میں امریکی سفیر نکی ہیلی نے کہا کہ 'یہ ایک نسل میں کسی بھی ملک کے خلاف سخت ترین پابندیاں ہیں۔'
شمالی کوریا نے جولائی میں دو بین البراعظمی میزائلوں کا تجربہ کیا تھا، اور دعویٰ کیا تھا کہ وہ امریکہ تک پہنچ سکتے ہیں۔ 
تاہم ماہرین نے ان میزائلوں کے اپنے ہدف کو نشانہ بنانے کی صلاحیت پر شک کیا ہے۔ 
