کبھی کبھی اکثر لگتا ہے کہ ہم اور وہ جس آخری دہشت گرد کی تلاش میں ہیں  وہ دہشت گرد ہمارے اندر ہی رہائش پذیر ہے اور اس کا نام ہے الفائدہذرا سوچیے کہ ہمارے ان اجداد کے پاس ایک دوسرے کو غلام بنانے، کھکل کر دینے یا نسل کشی کے لیے کیا ترغیب تھی جب وہ بارٹر سسٹم سے بھی ناآشنا تھے پھر بارٹر سسٹم آیا اور اس نے بے لگام خواہش کو معاشی لگام دی پھر اس لگام کے استعمال کی خواہش نے ریاستی ڈھانچے کو پیدا کیا، یوں فرسودہ بارٹر سسٹم کی جگہ سکے نے لی تب یہ سوال وجود میں آیا کہ یہاں کس کا سکہ چلے گا کسی کو تیل سے پہلے والا سعودی عرب یاد ہے کہ جس کے بیشتر ریاستی اخراجات حج کی سالانہ آمدنی اور برِصغیر کے مسلمان رجواڑوں اور ترک و مصری مخیرینِ کرام  کے نذرانوں سے پورے ہوتے تھے کسی نے 1970 سے پہلے دبئی، ابوظہبی، قطر، کویت، بحرین وغیرہ کا نام سنا تھا کہ جن کی روزی روٹی کا دارومدار سمندری موتیوں کی پیداوار پر تھا مشرقِ وسطیٰ کا تصور آتے ہی سب سے پہلے دو نام ذہن میں ابھرتے تھے مکہ اور مدینہ پھر ایک تیسرا نام بھی جڑ گیا اسرائیلمیرے لڑکپن تک اسرائیل کے صرف ایک مسلمان ملک سے سفارتی تعلقات تھے اور وہ ملک ایران تھا برادر عرب ممالک اور اسرائیل ایک دوسرے کے جانی دشمن سمجھے جاتے تھے ان ممالک نے 25 برس میں اسرائیل سے تین جنگیں لڑیں اور شاہ فیصل نے 1973 کی آخری عرب اسرائیل جنگ کے دوران جب اسرائیل نواز مغرب کا تیل بند کیا تو فیصل راتوں رات ہر عرب اور غیر عرب مظلوم  کے ہیرو بن گئے جب مصر نے اسرائیل سے کیمپ ڈیوڈ سمجھوتہ کیا تو اسے فلسطینوں کے المیے کی قیمت پر اپنا علاقہ واپس لینے کے جرم میں عرب لیگ اور اسلامی کانفرنس کی تنظیم سے برسوں باہر رہنا پڑامگر کوشش کیجیے کہ آپ اپنے لڑکپن کا عرب سیاسی جغرافیہ اپنے تک رکھیں اور آج کے 15 سالہ بچے سے شیئر نہ کریں ورنہ  وہ آپ کی ذہنی صحت پر شک کرتے ہوئے سوالیہ بدتمیزی پر بھی اتر سکتا ہے مثلاً یہی کہ جب ایران اسرائیل کا اتحادی تھا تب عربوں نے ایران  کا حقہ پانی کیوں بند نہیں کیا اور اب ایران جب اسرائیل کو دشمن نمبر ایک کہتا ہے تو عرب ممالک کو ایران سے کیوں سب سے زیادہ خطرہ ہے  کیا یمن، شام، عراق، حماس اور اخوان  کبھی اسرائیل کے اتحادی تھے یا اب ہیں مصر کو پھر سے عرب لیگ اور اسلامی کانفرنس میں کیوں داخل کیا گیا  کیا اس نے اسرائیل سے تعلقات توڑ لیے ترکی کو کبھی اسلامی کانفرنس سے کیوں نہیں نکالا گیا اس کے تو آج بھی اسرائیل سے فوجی، اقتصادی اور سفارتی تعلقات ہیں پاکستان تو اسرائیل سے نفرت کرتا ہے اس نے تو 1973 کی عرب اسرائیل جنگ میں اپنی فضائیہ بھی عربوں کو دے دی تھی پچھلے 40 برس سے  پاکستان سعودی عرب کا سنتری بھی ہے تو پھر پاکستان اتنا بے چارہ سا کیوں ہے اور اسرائیل کا سفارتی اتحادی مصر اتنا اکڑ کے کیوں چلتا ہے  اگر آپ کو اپنے 15 سالہ بچے، پوتی یا نواسے سے یہ سننے کا شوق ہے کہ بابا آپ کی طبیعت تو ٹھیک ہے میں ڈاکٹر انکل کو بلاؤں تو پھر اسے ضرور بتائیے گا کہ جب صدر ایوب خان ڈونلڈ ٹرمپ کی طرح پہلی بار ریاض گئے تو بادشاہ سلامت خود طیارے کی سیڑھیوں کے سامنے چشم براہ اور پورا ریاض سڑکوں پر تھا تب نہ پاکستان اتنا ایٹمی تھا اور نہ سعودی اتنے دولت مند تب اماراتی شیوخ موسمِ گرما سے بچنے کے لیے کراچی کو ہی جنوبی فرانس سمجھتے تھےآج کے بچے کو ماضی میں گھسیٹنے کی بجائے آج ہی میں رہنے دیں اپنے زمانے کی دوستیاں اور دشمنیاں اپنے سینے میں ہی رکھیے پھر بھی اگر آپ بضد ہیں کہ عرب دنیا  2017 میں بھی فلسطینیوں کو اپنے جسم کا حصہ سمجھے اور اسرائیل کی علاقائی پالیسیوں  کے خلاف ویسے ہی صف آرا رہے جیسے کل تھی تو ایسا تب ہی ممکن ہے جب اسرائیل یہودیت ترک کر کے مسلمان ہو جائے اور اس میں بھی شیعہ ہوجائے تو کیا کہنےیہ بات ہمیشہ ہمیشہ کے لیے پلے سے باندھ لی جاوے  کہ بین الاقوامی تعلقات میں کسی سے کسی کے تعلق کا تعلق رنگ و نسل و برادری و عقیدے کے مشترک ہونے سے نہیں بلکہ ہم پلہ ہونے سے  ہے القاعدہ ختم ہو جائے گی مگر الفائدہ ہمیشہ رہے گیکام پڑ جائے تو گدھا بھی باپ، نہ پڑے تو باپ بھی گدھا