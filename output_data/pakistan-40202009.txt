
Sentence
اگر آپ پاکستان کے کسی بڑے شہر میں بجٹ پیش ہونے سے چند دن پہلے یا چند دن بعد میں شام کے وقت ٹیلی ویژن پر چلنے والے نجی چینلز کی نشریات دیکھیں یا اخبارات پڑھیں تو آپ کو جو لفظ ہزاروں بار سننے کو اور پڑھنے کو ملے گا وہ ہوگا ’عام آدمی‘، یعنی وہ لوگ جن کا تعلق متوسط طبقے سے ہے
Sentence
 ٹی وی میزبانوں کی گفتگو اور اداریوں کا متن اکثر و بیشتر ’عام آدمی‘  کے ارد گرد گھومتا ہے جہاں وہ ملک میں بڑھتی ہوئی غربت اور مہنگائی کا رونا رو رہے ہوتے ہیں، اور وہ کوشش کر رہے ہوتے ہیں کہ کسی طرح ان کی تنقید کے توسط سے حکام بالا تک یہ بات پہنچ جائے کہ حکومتی پالیسیوں کی وجہ سے متوسط طبقے یا سفید پوش گھرانوں کا جینا اجیرن ہو گیا ہے اور کس طرح سے ایک عام آدمی اب کم تنخواہ پر بمشکل اپنے گھر والوں کو زندگی کی ضروریات و آسائش فراہم کر سکتا ہے
Sentence
  لیکن اگر پاکستان کے سٹیٹ بینک کی جانب سے حال ہی میں جاری کی گئی رپورٹ اور ورلڈ بینک کی گذشتہ سال نومبر میں پاکستان کے معاشی حالات کے بارے میں جاری کی گئی رپورٹ کو پڑھا جائے تو صورتحال یکسر مختلف دکھائی دیتی ہے
Sentence
سٹیٹ بینک کی ’پاکستان کی معاشی حالت‘ کے عنوان سے جاری کی گئی رپورٹ میں یہ بتایا گیا ہے کہ گذشتہ سال کے اعداد و شمار سے یہ ظاہر ہوتا ہے کہ ملک میں صارفین میں دیرپا اشیائے صرف جیسے گاڑیاں اور برقی آلات خریدنے اور بینکوں سے چھوٹے قرضے لینے کا رجحان واضح طور پر بڑھا ہے
Sentence
دوسری جانب ورلڈ بینک کی رپورٹ میں بتایا گیا ہے کہ پاکستان میں غربت کی تعداد میں ’حیرت انگیز‘ حد تک کمی دیکھنے میں آئی ہے
Sentence
 اس رپورٹ کے مطابق  سنہ 2002 میں 64 فیصد آبادی خط غربت سے نیچے زندگی گزار رہی تھی لیکن 15 سال بعد ان کی تعداد گھٹ کر اب صرف 29 فیصد رہ گئی ہے
Sentence
 معاشی ماہرین اور محقیقن کا کہنا ہے کہ کسی بھی ملک میں متوسط طبقہ ناپنے کا آسان طریقہ ہے کہ جو کوئی اپنی آمدنی میں کھانے پر خرچ کم کر کے دوسری اشیائے صرف اور بہتر طرز زندگی کے حصول کے لیے رقم خرچ کر سکتا ہے، وہ متوسط طبقے سے تعلق رکھتا ہے
Sentence
 سٹیٹ بینک کی رپورٹ میں یہ بات اعداد و شمار کی مدد سے ثابت ہوتی ہے جس میں بتایا گیا ہے کہ ملک میں گاڑیوں کی فروخت میں 11 فیصد اضافہ دیکھنے میں آیا ہے
Sentence
 اسی طرح، متوسط طبقے کی ایک بڑی تعداد نقل و حرکت کی صلاحیت حاصل کرنے کے لیے موٹر سائیکل کا استعمال کرتی ہے اور رپورٹ کے مطابق ان کی فروخت میں بھی 21 فیصد اضافہ ہوا ہے
Sentence
 برقی اشیا کی فروخت میں بھی 14 فیصد اضافہ دیکھنے میں آیا ہے جس میں ڈیپ فریزر قابل ذکر تھے جن کی فروخت میں 54 فیصد اضافہ ہوا ہے
Sentence
 وفاقی وزیر برائے تجارت خرم دستگیر نے بی بی سی سے بات کرتے ہوئے کہا کہ ’پاکستان میں ہم سب کے سمجھنے کے لیے یہ ایک بڑی اہم بات ہے کہ متوسط طبقے کی تعداد میں بڑا اضافہ ہوا ہے اور اس کی وجہ سے لوگوں کی قوت خرید بڑھی ہے اور یہی وجہ کہ مقامی برانڈز کی تعداد میں اضافہ ہوا ہے
Sentence
‘مختلف ماہرین اور محقیقن کی جانب سے کی گئی تحقیق سے ظاہر ہوتا ہے کہ اس صدی کے آغاز میں جب پاکستان کی آبادی 14 کروڑ کے قریب تھی تو اس وقت ملک کی آبادی کا 29 فیصد حصہ متوسط طبقے سے تعلق رکھتا تھا لیکن اب سنہ 2016 کے تخمینوں کے مطابق پاکستان کی آبادی بڑھ کر اب 20 کروڑ ہو چکی ہے اور اس کا 38 فیصد حصہ متوسط طبقے سے تعلق رکھتا ہے
Sentence
 لیکن یہاں پر سوال یہ پیدا ہوتا ہے کہ متوسط طبقے میں اتنا اضافہ کیسے ممکن ہوا اور کیا یہ اضافہ اور غربت میں کمی حقیقی طور پر ملک کے بہتر معاشی حالات کی درست عکاسی کرتی بھی ہے یا نہیں
Sentence
پاکستان انسٹی ٹیوٹ آف ڈیویلپمینٹ اکنامکس کی مشترکہ ڈائریکٹر اور متوسط طبقہ پر جامع تحقیق کرنے والی ڈاکٹر در نایاب کا کہنا ہے کہ متوسط طبقہ میں اضافہ کوئی حالیہ عمل نہیں ہے بلکہ یہ سلسلہ تقریباً دو دہایئوں سے جاری ہے
Sentence
’مجھے پورا یقین ہے کہ پاکستان میں متوسط طبقہ میں اضافہ جاری رہے گا
Sentence
 اس طبقہ میں اضافہ اُس وقت بھی ہو رہا تھا جب ملک میں مہنگائی کی شرح میں اضافہ اور شرح نمو میں کمی ہو رہی تھی
Sentence
‘ڈاکٹر در نایاب کے مطابق اس اضافے کا تعلق حکومت کی پالیسیوں سے زیادہ لوگوں کے بدلتے ہوئے طرز زندگی سے منسلک ہے
Sentence
 متوسط طبقے کی تشریح کرتے ہوئے ڈاکٹر در نایاب نے کہا کہ متوسط طبقہ درحقیقت ایک طرز زندگی اور آگے بڑھنے کی خواہشات کے بارے میں ہے
Sentence
 ’ایک دفعہ جب کوئی شخص مڈل کلاس کا حصہ بن جائے اور اسے اس طرز زندگی کی عادت ہو جائے تو وہ اس کو جاری رکھنا چاہتا ہے
Sentence
‘دوسری جانب معاشی ماہر اکبر زیدی اپنے حالیہ مضمون میں لکھا ہے کہ پاکستان میں غربت میں کمی ہونا ایک مثبت تبدیلی ہے لیکن اس سے یہ نتیجہ اخذ کرنا کہ سب ٹھیک ہے، شاید درست نہیں ہوگا
Sentence
ان کے مطابق غربت کو کم کرنا نسبتاً آسان ہے لیکن حکومت کے لیے اصل چیلینج عدم مساوات میں کمی کرنا ہے جو کہ بے حد مشکل اور پیچیدہ عمل ہے
Sentence
 اکبر زیدی نے اس فرق کے بارے میں مزید لکھا کہ امیر کی امیری میں اضافہ اور غریب کی غربت میں اضافہ ضرور ہو رہا ہے کہ لیکن جو لوگ نچلے طبقے سے تعلق رکھتے ہیں ان کو غریب نہیں شمار کیا جاتا
Sentence
 ورلڈ بینک کی تحقیق بھی اسی بات کی جانب اشارہ کرتی ہی
Sentence
 ان کی رپورٹ کے مطابق ملک میں غربت کی واضح کمی کے باوجود عوام کی فلاح و بہبود میں خاص تبدیلی نہیں آئی ہے
Sentence
 ورلڈ بینک کے مطابق سنہ 2010 سے ملک میں شرح خواندگی میں کوئی اضافہ نہیں ہوا اور میٹرک پاس کرنے والے طلبا کا تناسب بھی نہیں بڑھا ہے
Sentence
معاشی ماہر اسد سعید نے بھی بی بی سی سے بات کرتے ہوئے اس جانب توجہ دلائی کہ تنخواہوں میں اضافہ ہونے سے قوت خرید میں قدرے بہتری آئی ہے لیکن یہ تبدیلی انفراسٹرکچر کی کمزوریوں کو دور نہیں کرتی
Sentence
 ’شاید حکومت کی پالیسیوں کا مقصد لوگوں کو شاپنگ مالز بھیجنے اور دوسری دیرپا اشیائے صرف خریدنے پر راغب کرنا ہے
Sentence
‘ڈاکٹر درنایاب نے متوسط طبقے میں اضافے کو خوش آئند قرار دیا لیکن ساتھ ساتھ انھوں نے اس بات پر بھی زور دیا کہ حکومت کو عدم مساوات کی تفریق میں کمی کرنے کے لیے اقدامات اٹھانا ناگزیر ہیں اور ان میں سب سے ضروری قدم سرکاری سکولوں کی حالتِ زار کو بہتر بنانا ہے
Sentence
 ’حکومت کی توجہ صرف اعلی تعلیم اور ڈگریوں تک ہے لیکن جن سکولوں میں متوسط طبقے سے تعلق رکھنے والے جا سکتے ہیں، وہاں کا تعلیمی معیار اتنا ناقص ہے کہ لوگ اپنے بچوں کو وہاں بھیجنے سے گریز کرتے ہیں
Sentence
آگے بڑھنے کے لیے آسان ترین طریقہ اچھی تعلیم ہے اور مڈل کلاس کا مقصد ہی آگے بڑھنا ہے
Sentence
‘