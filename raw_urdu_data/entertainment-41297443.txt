انڈیا کے شہر ممبئی میں قائم معروف آر کے سٹوڈیو میں سنیچر کو آگ لگنے سے ٹی وی ریالٹی شو 'سپر ڈانس سیزن -2' کا سیٹ پوری طرح جل کر خاکستر ہو گیا۔
یہ سٹوڈیو سنہ 1948 میں ممبئی کے علاقے چیمبور میں بالی وڈ کے 'شو مین' کہلائے جانے والے اداکار اور فلم ساز راج کپور نے قائم کیا تھا۔ 
آتشزدگی کے اس واقعے میں ہلاکتوں کی کوئی اطلاع نہیں ہے۔
٭ 
٭ 
یہاں 'سپر ڈانس سیزن 2' کی چند قسطوں کی شوٹنگ ہوئی تھی لیکن سنیچر کو وہاں کسی شوٹنگ کا کوئی پروگرام نہیں تھا۔ 
آتشزدگی کے اس واقعے پر راج کپور کے بیٹے رشی کپور نے ٹوئٹر پر گہرے افسوس کا اظہار کیا۔
انھوں نے ٹویٹ کیا: 'یہ افسوسناک ہے، آر کے سٹوڈیو میں شدید آگ لگ گئی جس میں سٹیج -1 تباہ ہو گیا۔ شکر ہے کہ اس میں کوئی جانی نقصان نہیں ہوا۔'
ایک دوسرے ٹویٹ میں انھوں نے لکھا: 'ایک سٹوڈیو تو دوبارہ تعمیر کیا جا سکتا ہے، لیکن اس سے منسلک انمول یادیں اور آر کے فلم کے تمام کاسٹیوم کا ختم ہونا ہم سب کے لیے افسوسناک ہے۔ آگ میں سب کچھ برباد ہو گیا۔'
A Studio can be built again but the loss of the irreplaceable memorabilia and costumes of all RK Films,is tragic for all. Fire took it away
@chintskap کی ٹوئٹر پر  پوسٹ سے آگے جائیں
ممبئی فائر فائٹنگ کے چیف پی ایس رہانگڈالے نے بتایا کہ آر کے سٹوڈیو میں آگ دوپہر تقریباً ڈھائی بجے کے قریب لگی تھی۔
انھوں نے بتایا کہ 'شام تک آگ پر قابو پا لیا گیا تھا اور اب عمارت کو ٹھنڈا کرنے کا کام کیا جا رہا ہے۔ اس حادثے میں کوئی جانی نقصان نہیں ہوا ہے۔'
ان کے مطابق یہ آگ عمارت کے تہہ خانے سے شروع ہوئی اور جلد ہی بڑے حصے میں پھیل گئی۔ 
خیال رہے کہ تقریباً چار ایکڑ پر محیط آر کے سٹوڈیو میں کئی یادگار فلمیں بنائی گئی ہیں۔ راج کپور اور ان کے خاندان کے دوسرے افراد دہائیوں تک اس میں کئی فلموں کی شوٹنگ کر چکے ہیں۔
یہاں آر کے بینر تلے 'آوارہ'، 'آگ'، 'برسات'، 'گمراہ'، 'شری 420'، 'جس دیس میں گنگا بہتی ہے'، 'میرا نام جوکر'، 'بابی'، 'ستیم شیوم سندرم'، 'پریم روگ'، 'رام تیری گنگا میلی' اور 'حنا' جیسی یادگار فلمیں بنی ہیں۔
منموہن ڈیسائی نے اپنی تمام فلموں کی شوٹنگ یہیں کی۔
آر کے بینر کے تحت آخری فلم، 'آ اب لوٹ چلیں' بنی تھی۔
جب راج كپور کی سنہ 1988 میں وفاقت ہوئی تو ان کے سب سے بڑے بیٹے رندھیر کپور (کرینہ اور کرشمہ کپور کے والد) نے اس سٹوڈیو کی ذمہ داری سنبھالی تھی۔
