عراق کی جنگ کے بارے میں برطانوی حکومت کی تحقیقاتی کمیٹی کے چیئرمین سر جان چِلکوٹ نے کہا ہے کہ اس وقت کے وزیراعظم ٹونی بلیئر نے عراق جنگ کے بارے میں کیے گئے فیصلوں کے بارے میں ’برطانوی عوام سے سیدھی بات نہیں کی‘گذشتہ سال اپنی رپورٹ جاری کرنے کے بعد پہلی بار میڈیا سے بات کرتے ہوئے سر جان چِلکوٹ نے وزیراعظم ٹونی بلیئر کے فیصلوں کی وجوہات کے بارے میں اپنے خیالات کا اظہار کیاانھوں نے کہا کہ ٹونی بلیئر نے جو شواہد کمیٹی کو فراہم کیے وہ ’جذباتی حقیقت‘ پر مبنی تھے مگر انھوں نے حقائق کے بجائے اپنے یقین کے مطابق فیصلے کیےادھر ٹونی بلیئر کے ترجمان کا کہنا ہے کہ یہ تمام معاملات سلجھائے جا چکے ہیں بی بی سی کی سیاسی نامہ نگار لورا کُونزبرگ سے بات کرتے ہوئے انھوں نے 2003 میں جنگ سے بالکل پہلے ٹونی بلیئر کی ذہنی کیفیت اور سابق امریکی صدر جارج بش کے ساتھ تعلقات کے بارے میں بات کی سر جان چِلکوٹ نے اس بات کا بھی اعتراف کیا کہ جب انھوں نے تحقیقات شروع کیں تو انھیں اس بات کا بالکل اندازہ نہیں تھا کہ اس میں کتنا وقت لگے گا تاہم انھوں نے کمیٹی کے کام اور تحقیقات میں سات سال لگنے کا دفاع کیا انکوائری کے نتائج میں کہا گیا ہے کہ ٹونی بلیئر نے عراق اور صدام حسین کے خطرے کو بڑھا چڑھا کر پیش کیا اور عراق پر حملہ کرنا اس مسئلے کا آخری حل نہیں تھا یاد رہے کہ ٹونی بلیئر نے برطانوی پارلیمان کے سامنے اس حملے کو بطور ’آخری حل‘ پیش کیا تھا اور تبھی پارلیمان نے اس حملے کی منظوری دی تھی اس سوال کے جواب میں کہ کیا وزیراعظم ٹونی بلیئر نے برطانوی عوام سے جتنا ممکن ہو سچ بولا تو سر چلکوٹ نے کہا کہ عراق کے معاملے میں ایسا نہیں ہوا انھوں نے مزید کہا کہ ٹونی بلیئر ہمیشہ انتہائی سنگین حالات بیان کرتے ہیں اور وہ اپنے موقف کا انتہائی حد تک دفاع کرتے ہیں انھوں نے کہا کہ وزیراعظم نے حقائق کے بجائے اپنی رائے پر مبنی وجوہات عوام کو بتائیںجب ان سے پوچھا گیا کہ کیا ٹونی بلیئر نے واقعات کے بارے میں مکمل معلومات بیان کیں تو ان کا کہنا تھا ’میرے خیال میں، اور میں یہ کہتے ہوئے ہچکچاتا ہوں، انھوں نے اپنے نقطہِ نظر سے جذباتی حقیقت بیان کی‘جان چلکوٹ کا کہنا تھا کہ میرے خیال میں وہ انہتائی جذباتی دباؤ کا شکار تھے اور ایسی صورتحال میں آپ کی قوتِ فیصلہ متاثر ہوتی ہے عراق کی جنگ میں سات سال کے دوران برطانیہ کے 179 فوجی ہلاک ہوئے سر جان چِلکوٹ نے ٹونی بلیئر اور امریکی صدر جارج بش کے تعلقات کے بارے میں بھی بات کی سر چِلکوٹ نے بتایا کہ جب انہیں نے سنہ 2002 میں بلیئر کی جانب سے بش کو بھیجا گیا یہ پیغام پڑھا کہ ’کچھ بھی ہو جائے میں تمھارے ساتھ ہو‘، تو ان کا ردعمل یہ تھا کہ ’آپ ایسا نہیں کہہ سکتے‘  ’ایک خودمختار حکومت دوسری حکومت کے ساتھ ایک ایسے وعدے کی پابند ہو رہی ہے جو وہ پورا نہیں کر سکتی میرا مطلب ہے کہ اس موقعے پر تو انہیں اس معاملے کے قانونی پہلوؤں کا بھی علم نہیں تھا‘