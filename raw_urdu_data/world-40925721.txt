عراق کے شمالی شہر موصل سے دولتِ اسلامیہ کا قبضہ ختم کروانے کے لیے ہونے والی جنگ نے اس شہر کو تباہ و برباد کر دیا ہے۔ اس لڑائی کے دوران موصل کے ہزاروں شہری مارے گئے جبکہ زندہ بچ جانے والے بھی بےگھر ہوئے۔
ہلاکتوں کی اصل تعداد کے بارے میں اندازے ہی ہیں جو چند ہزار سے دسیوں ہزار تک کے ہیں۔ دس لاکھ سے زیادہ افراد اکتوبر میں شروع ہونے والی اس جنگ کے بعد سے شہر چھوڑ کر جا چکے ہیں۔
شہر میں کئی علاقے ایسے ہیں جہاں محلے کے محلے صفحۂ ہستی سے مٹ گئے ہیں۔ لاشیں تباہ شدہ عمارتوں کے ملبے تلے دبی ہوئی ہیں اور گلیاں نہ پھٹنے والے بموں، بارودی سرنگوں اور راکٹوں سے اٹی پڑی ہیں۔
جون 2014 سے دولتِ اسلامیہ عراق کے اس دوسرے بڑے شہر پر قابض تھی اور اس کا بڑا حصہ ملبے کا ڈھیر بن چکا ہے۔
موصل کی جنگ کو دوسری جنگِ عظیم کے بعد شہری علاقے میں ہونے والی سب سے بڑی لڑائی سمجھا جا رہا ہے۔
اقوامِ متحدہ کے اندازوں کے مطابق شہر کے تمام علاقوں میں کسی نہ کسی قسم کا نقصان ضرور ہوا ہے۔ شہر کے مغربی نصف حصے میں جو جولائی میں دولتِ اسلامیہ سے حاصل کیا گیا، اس مشرقی حصے کی نسبت زیادہ تباہی ہوئی ہے جو چھ ماہ قبل حاصل کیا گیا تھا۔
موصل کے مغربی حصے کے 54 رہائشی علاقوں میں سے نصف سے زیادہ بری طرح متاثر ہوئے ہیں۔ اقوامِ متحدہ کے مطابق ان میں سے 15 تو مکمل تباہ ہو چکے ہیں یعنی وہاں کوئی عمارت رہنے کے قابل نہیں بچی۔
مزید 23 علاقے ایسے ہیں جہاں جزوی طور پر نقصان ہوا ہے یعنی ان کی نصف سے زیادہ عمارتیں یا تو تباہ ہو چکی ہیں یا قابلِ رہائش نہیں رہیں۔ 16 علاقے ایسے ہیں جہاں معمولی نقصانات ہوئے ہیں۔
جہاں سیٹیلائٹ سے لی گئی تصاویر کے جائزے سے واضح ہوتا ہے کہ تقریباً دس ہزار عمارتیں تباہ ہوئی ہیں، حقیقی تباہی کا امکان کہیں زیادہ ہے۔
اقوامِ متحدہ کے نئے اندازوں کے مطابق ان عمارتوں کی تعداد 32 ہزار تک ہو سکتی ہے۔
عراق کے لیے اقوامِ متحدہ کی رابطہ کار لیزا گرانڈے کا کہنا ہے کہ موصل میں زندگی معمول پر آنے میں برسوں لگ جائیں گے۔
انھوں نے خبردار کیا کہ شہر کی تعمیرِ نو اور یہاں شہریوں کی واپسی ایک مشکل کام ہے جس کی لاگت ایک ارب ڈالر تک ہو سکتی ہے۔
تباہ شدہ عمارتیں 135: (50 فیصد سرکاری عمارتیں، 21 فیصد مکانات)
لڑائی کے آغاز سے قبل ہی بہت سی سرکاری عمارتیں تباہ ہو چکی تھیں جن میں الغزلانی کا فوجی کیمپ، موصل کا ہوائی اڈہ اور شہر کی جامعہ بھی شامل تھی۔
تباہ شدہ عمارتیں 1240: (47 فیصد مکانات)
لڑائی کے پہلے مرحلے میں سڑکوں اور کارخانوں کو نشانہ بنایا گیا۔ دریائے دجلہ پر واقع پانچوں پل نشانہ بنے۔ تباہ شدہ عمارتوں میں سے تقریباً نصف عام مکانات تھے۔
تباہ شدہ عمارتیں 4356: (70 فیصد مکانات)
رواں برس مارچ سے جون کے درمیان، تباہ شدہ عمارتوں کی تعداد چار گنا بڑھ گئی اور 1240 سے 4356 تک جا پہنچی۔ ان میں سے 70 فیصد عام شہریوں کے مکانات تھے۔
تباہ شدہ عمارتیں 9519: (85 فیصد مکانات)
لڑائی کے اختتامی ہفتوں میں پانچ ہزار سے زیادہ مقامات تباہ ہوئے۔ ان میں سے 98 فیصد رہائشی عمارتیں تھیں جو زیادہ تر شہر کے قدیمی علاقے میں واقع تھیں۔ شہر کی پہچان سمجھی جانے والی تاریخی مسجد النوری بھی تباہ کر دی گئی۔
لڑائی کے دوران 130 کلومیٹر طوالت کی سڑکیں بھی تباہ ہوئیں جن میں سے 100 کلومیٹر سڑکیں مغربی موصل کی تھیں۔
اتحادی افواج کے طیاروں کی بمباری سے دریائے دجلہ پر بنائے گئے وہ پانچوں پل بھی تباہ ہو گئے جو شہر کے مشرقی اور مغربی علاقوں کو ملاتے تھے۔ ان پلوں کا تباہی کا مقصد شدت پسندوں کی مشرقی موصل میں کمک پہنچانے کی کوشش ناکام بنانا تھا۔
شہر کا ہوائی اڈہ، ریلوے سٹیشن اور ہسپتالوں کی عمارتیں بھی کھنڈرات کی شکل اختیار کر گئی تھیں۔
عراقی حکومت کے اندازوں کے مطابق موصل میں صحتِ عامہ کی 80 فیصد سہولیات تباہ ہو چکی ہیں۔ موصل عراقی صوبے نینوا میں صحت کی سہولیات کا سب سے بڑا مرکز تھا۔
موصل کو آزاد کروانے کی لڑائی کے آخری چند ہفتوں میں پرانے موصل شہر کو شدید نقصان پہنچا۔
دولتِ اسلامیہ کے جنگجوؤں کو اس گنجان آباد علاقے میں گھیر لیا گیا تھا اور اور جیسے جیسے لڑائی میں تیزی آئی اس علاقے کے شہری اپنے ہی گھروں میں محصور ہو کر رہ گئے۔
اور جب وہ باہر نکلے تو ان میں سے اکثر غذا کی کمی کا شکار، زخمی اور خوفزدہ تھے۔
ان میں دس برس کی عامرہ بھی تھیں۔ ان کے گھر پر گرنے والے مارٹر گولے سے ان کی ماں ہلاک ہو گئیں اور وہ خود زخمی حالت میں اکیلی رہ گئیں۔
’میں ماں کو مدد کے لیے پکارتی رہی لیکن کوئی جواب نہ ملا۔ میں ہل نہیں سکتی تھی کیونکہ میری ٹانگیں زخمی تھیں۔‘
عامرہ کے والد اس کی دیگر بہنوں اور بھائی کو لے کر پہلے ہی محفوظ علاقے کی طرف جا چکے تھے اور یوں گھر میں عامرہ کی مدد کرنے والا کوئی نہ تھا سو وہ اسی حالت میں تین دن تک پڑی رہیں۔
’میرے پاس نہ خوراک تھی نہ پانی۔ میں تین دن اور رات تک اکیلی رہی اور چیخ چیخ کر مدد کے لیے امی کو پکارتی رہی۔ میں نہیں جانتی تھی کہ وہ ہلاک ہو چکی ہیں۔‘
اب عامرہ کے زخموں کا علاج جاری ہے لیکن وہ اپنے والد اور دیگر بہن بھائیوں کے بارے میں نہیں جانتیں کہ ان کے ساتھ کیا ہوا۔
یہ صرف عامرہ اور ان کے خاندان کی کہانی نہیں۔
سیٹیلائٹ سے لی گئی تصاویر سے واضح ہے کہ قدیم شہر کے 16 ہزار سے میں سے ساڑھے پانچ ہزار مکانات بری طرح تباہ ہوئے۔ حقیقی اعدادوشمار یقیناً اس سے کہیں زیادہ ہوں گے۔
شہر کا پرانا علاقہ زیادہ تر کھنڈر کی شکل اختیار کر چکا تھا۔
تباہ شدہ عمارتوں میں شہر کی پہچان سمجھی جانے والی تاریخی مسجد النوری بھی تھی۔ یہ وہی مسجد تھی جہاں دولتِ اسلامیہ کے سربراہ ابوبکر البغدادی نے جولائی 2014 میں خلافت کا اعلان کیا تھا۔
عراقی افواج کے مطابق دولتِ اسلامیہ کے شدت پسندوں نے اسے جون 2017 میں دھماکے سے اڑا دیا۔ دولتِ اسلامیہ کا دعویٰ ہے کہ مسجد امریکی فضائی حملے میں تباہ ہوئی لیکن اس دعوے کا کوئی ثبوت موجود نہیں۔
اس مسجد کا وہ ٹیڑھا مینار جو آٹھ صدیوں سے امتدادِ زمانہ کا کامیابی سے سامنا کرتا رہا تھا، 22 جون کو بالاخر زمیں بوس ہو گیا۔
لیکن جنھیں سب سے زیادہ نقصان پہنچا وہ موصل کے شہری تھے۔ تاحال یہ معلوم نہیں ہو سکا کہ کل کتنے افراد ہلاک ہوئے۔
جنوری میں اقوامِ متحدہ نے یہ تعداد اندازاً 2463 بتائی تھی لیکن ایمنسٹی انٹرنیشنل کے مطابق اس کے بعد سے مزید 5805 افراد صرف فضائی حملوں میں مارے جا چکے ہیں۔ 
کرد انٹیلیجنس کی ایک رپورٹ کے مطابق یہ تعداد 40 ہزار تک ہو سکتی ہے لیکن اب بھی لاشوں کی برامدگی کا سلسلہ جاری ہے اس لیے اصل تعداد سامنے آنے میں وقت لگے گا۔
جنگ کی وجہ سے دس لاکھ شہری شہر چھوڑ گئے اور یہ تعداد لڑائی سے قبل شہر کی آبادی کا نصف ہے۔ یہ جدید تاریخ میں ہونے والی سب سے بڑی منظم نقل مکانی ہے۔
اگست کے آغاز تک پناہ گزینوں کی عالمی تنظیم آئی او ایم نے ان میں سے آٹھ لاکھ کو بدستور بےگھروں کے زمرے میں شمار کیا ہے اور ان میں سے نصف سے زیادہ کیمپوں میں مقیم ہیں۔
جو لوگ شہر میں واپس آئے ہیں وہ بھی اپنے گھروں میں نہیں رہ رہے بلکہ اپنے دوستوں یا رشتہ داروں کے یہاں مقیم ہیں۔
شہر سے بڑی نقل مکانی لڑائی کے آخری مہینوں میں دیکھنے میں آئی۔ عالمی تنظیم برائے مہاجرت کے مطابق گذشتہ برس اکتوبر سے رواں برس جون تک سات ہزار خاندان شہر چھوڑ کر گئے۔
جولائی میں یہ تعداد ایک لاکھ 25 ہزار تک جا پہنچی اور اب یہ تعداد ایک لاکھ 40 ہزار تک پہنچ چکی ہے۔
لیکن سب لوگ شہر چھوڑ کر نہیں گئے اور ایک لاکھ سے زیادہ خاندان ایسے تھے جنھوں نے شہر کے ہی نسبتاً محفوظ علاقوں میں پناہ لینے کو ترجیح دی۔
شہر کے مشرقی حصے کی آبادی تقریباً دگنی ہو گئی ہے کیونکہ مغربی موصل سے آنے والے افراد کی منزل یہی علاقے ہیں جہاں وہ اپنے رشتہ داروں اور دوستوں کے پاس رہ رہے ہیں۔
ایسے افراد میں 35 سالہ جمانہ نجم عبداللہ بھی ہیں۔ وہ پیشے کے لحاظ سے ایک ہیئرڈریسر ہیں۔
دولتِ اسلامیہ کے دور میں ان کے پیشے پر پابندی لگی لیکن وہ چھپ چھپا کر اپنا کام جاری رکھنے میں کامیاب رہیں۔
اب جب کہ شدت پسند موجود نہیں وہ کرائے کے مکان میں منتقل ہو گئی ہیں اور وہاں اپنا سیلون کھول لیا ہے۔
’میں دکان کھولنے والی پہلی شہری تھی۔ مجھے اس پر فخر ہے۔ لوگوں نے مجھے ڈرایا کہ یہ خطرناک ہے اور مجھے اس کے سنگین نتائج بھگتنا پڑ سکتے ہیں لیکن خوش قسمتی سے مجھے کسی مسئلے کا سامنا نہیں کرنا پڑا۔‘
جمانہ کہتی ہیں کہ اب جبکہ ان کی بیٹی بھی یہیں سکول جا رہی ہے وہ شہر کے مشرقی حصے میں ہی رہیں گی۔
’اگرچہ یہ میرا اصل گھر نہیں لیکن میں یہیں رہوں گی۔ مغربی موصل میں میرا گھر تو تباہ ہو چکا ہے۔‘
جب اکتوبر میں موصل کو دوبارہ حاصل کرنے کی لڑائی شروع ہوئی تو شمالی عراق کے بڑے حصے پر دولتِ اسلامیہ کا قبضہ تھا۔ اسی لیے موصل چھوڑ کر جانے والوں میں سے بیشتر نے جنوب کا رخ کیا۔
جب عراقی فوج نے موصل کے قدیم شہر کی جانب پیش قدمی کی تو نقل مکانی کرنے والے خاندانوں نے قریبی شہروں جیسے کہ اربیل کا رخ کرنے کا فیصلہ کیا۔
جولائی میں جب شہر کو دولتِ اسلامیہ کے قبضے سے آزاد کروا لیا گیا تو تباہی کی اصل شکل سامنے آئی کہ نو ماہ میں ایک لاکھ 26 ہزار خاندانوں نے نقل مکانی کی تھی۔
اب جبکہ شہر کو آزادی مل گئی ہے، عراقی حکومت اور اس کے اتحادی شہر کی رونقیں بحال کرنے کا منصوبہ بنا رہے ہیں لیکن یہ کوئی آسان کام نہیں ہے۔
شہر کی تعمیرِ نو میں تو کئی سال اور کروڑوں ڈالر لگیں گے، لیکن عراقی حکام کی توجہ اس وقت شہر کے نسبتاً بہتر علاقوں کو محفوظ بنانے اور وہاں شہریوں کی واپسی پر مرکوز ہے۔
مہینوں جاری رہنے والی لڑائی اور بمباری کے بعد شہر ایسے دھماکہ خیز مواد سے اٹا پڑا ہے جو پھٹ نہیں سکا۔ ان میں دستی بم سے لے کر توپوں کے گولوں تک سب کچھ ہے۔ شہر کے بڑے حصے میں اب بھی بارودی سرنگیں بچھی ہوئی ہیں۔
اقوامِ متحدہ کے اعدادوشمار کے مطابق گذشتہ اکتوبر میں صفائی کا عمل شروع ہونے کے بعد سے اب تک اس اسلحے سے ہونے والے دھماکوں میں 1700 افراد مارے جا چکے ہیں۔
برطانوی غیر سرکاری تنظیم مائنز ایڈوائزری گروپ کی عراق کے لیے ڈائریکٹر نینا سیچران نے جولائی میں جاری کیے گئے ایک بیان میں کہا کہ گذشتہ 20 برس میں میں انھوں نے ایک شہر میں اتنی بارودی سرنگیں نہیں دیکھی ہیں۔
اس تنظیم نے تین ہفتوں کے دوران صرف ایک علاقے سے ڈھائی سو سرنگیں تلف کی ہیں جن میں سے بیشتر اتنی طاقتور تھیں کہ گاڑی کو تباہ کر سکتی تھیں۔
عالمی تنظیم برائے مہاجرت کا کہنا ہے کہ شہر کے ہسپتالوں کے فرش پر ان پھٹے بم موجود ہیں جبکہ ان کے باہر ایسی کاریں کھڑی ہیں جن میں بم نصب کیے گئے ہیں۔
لیکن موصل میں مسئلہ صرف یہی نہیں۔ شہر کی اکثریتی آبادی سنی العقیدہ ہے اور ملک کی شیعہ حکومت کے لیے ان کا اعتماد حاصل کرنا آسان نہیں۔
موصل کے شہریوں کو خدشہ ہے کہ انھیں واپسی کی صورت میں حکومتی غیض و غضب کا سامنا کرنا پڑ سکتا ہے اور یہ خوف ان کی واپسی کی راہ میں ایک بڑی رکاوٹ بنا ہوا ہے۔
۔
