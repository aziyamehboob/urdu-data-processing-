پانچ بار کے ورلڈ چیمپیئن امریکہ کے معروف باکسر فلوئیڈ مے ویدر نے اپنے حریف کونر مک گریگر کو دسویں راؤنڈ میں شکست دی اور اس طرح وہ اپنے 50 ویں مقابلے میں بھی ناقابل شکست رہے۔
لاس ویگاس میں ہونے والا یہ میچ باکسنگ کی تاریخ میں یہ اپنی نوعیت کا اب تک کا سب سے زیادہ رقم والا مقابلہ تھا۔
یہ مقابلہ لاس ویگس کے ٹی موبائل ایرینا میں ہوا جس کے آغاز میں یو ایف سی (الٹیمیٹ فائٹنگ چیمپیئن شپ) کے ابھرتے ہوئے معروف باکسر کونر مک گریگر نے مے ویدر پر تابڑ توڑ حملے کیے۔ 
کونر کا یہ پہلا پیشہ ور میچ تھا جنھوں نے اپنی پہنچ کے مطابق زبردست کوششیں کیں لیکن دسویں راؤنڈ میں بالآخر جیت تجربے اور شعور کی ہوئی جس میں مے ویدر کی صلاحیت اور تجربہ کام آيا۔
پہلے ہی راؤنڈ میں کونر نے ایک شاندار اپر کٹ لگا کر اپنے حریف کے زیر کرنے کی کوشش کی۔ ان کا انداز بھی ٹھیک تھا لیکن لڑائی کے دوران ایسا کم ہی لگا کہ وہ مے ویدر جیسے تجربہ کار باکسر کو مات دے پائیں گے۔
امریکی باکسر مے ویدر عالمی مقابلوں سے ریٹائر ہو چکے تھے لیکن اس فائٹ کے لیے دس کروڑ ڈالر کی انعامی رقم رکھی گئی تھی جس کے لیے رنگ میں وہ پھر واپس آئے۔ اس مقابلے کے لیے وہ ایک منصوبے کے ساتھ میدان میں اترے تھے اور اسے بڑی خوبی سے سر انجام دیا۔
مےویدر کو اس فائٹ سے ممکنہ طور کل ملا کر 30 کروڑ ڈالر آمدن کی توقع ہے۔
آخری راؤنڈ میں جب آئرلینڈ کونر تھک گئے تو اس وقت مے ویدر نے ان پر دباؤ بڑھانا شروع کیا اور نويں راؤنڈ میں تو وہ اپنے حریف کا پیچھا کرتے نظر آئے۔ اس مرحلے پر مے ویدر کے بیشتر کامیاب شاٹ کی بدولت کارنر کے پیر لڑکھڑانے لگے۔ 
دسویں راؤنڈ میں تو کونر بس رسّی کے آس پاس ہی رہے اور اب ان سے کچھ بھی نہیں ہو پارہا تھا۔ ریفری نے اس وقت فائٹ کو روکنا مناسب سمجھا اور اس طرح میچ ختم ہو گيا۔
ممکن ہے کہ بعض لوگوں کو ریفری رابرٹ بائرڈ کا یہ قدم تھوڑا جل بازی والا لگا ہو کیونکہ ابتدا میں کونر نے جو کوششیں کی تھی اس سے سکور بورڈ پر یہی لگتا تھا کہ وہ مقابلے میں جمے ہوئے ہیں۔ 
لیکن 29 سالہ باکسر میں اب دم خم نہیں رہ گيا تھا اور وہ لڑ کھڑا رہے تھے۔ ان کی کوششوں کو تو سراہا جانا چاہیے لیکن مے ویدر کا شعور اور ان کی ناقابل شکست صفت ان کے ریٹائرمنٹ کے بعد بھی برقرار رہی۔
جن لوگوں نے یہ میچ دیکھا وہ یہ کہہ سکتے ہیں کہ انھوں نے تاریخ رقم ہوتے ہوئے دیکھی کیونکہ اس مقابلے میں ہی مے ویدر نے راکی مارکینیو کا 49 مقابلوں کا ریکارڈ توڑا اور اپنے 50 ویں میچ بھی ناقابل شکست رہے۔
انعامی رقم کے لحاظ سے بھی یہ اب تک کا سب سے بڑا میچ تھا۔ اس دیکھنے کے لیے بروس ولس اور جینیفر لوپیز جیسی شخصیات بھی سٹیڈیم میں موجود تھیں۔
تاہم بعض لوگوں نے اس بات پر تنقید کی ہے کہ ٹکٹ بےحد مہنگا تھا جس کی وجہ سے 20 ہزار گنجائش والے سٹیڈیم میں صرف 14 ہزار کے قریب لوگ ہی موجود تھے۔
