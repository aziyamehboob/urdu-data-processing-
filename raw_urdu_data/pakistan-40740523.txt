چیف جسٹس آف پاکستان نے صوبہ پنجاب کے ضلع ملتان میں ایک لڑکی کو انتقامی طور پر جنسی زیادتی کا نشانہ بنانے کے واقعے کا از خود نوٹس لے لیا ہے۔ 
ملتان کے علاقے مظفرآباد میں مبینہ طور پر پنجائت کی جانب سے ریپ کرنے کا حکم جاری کرنے کی خبریں میڈیا میں آنے کے بعد چیف جسٹس ثاقب نثار نے اس نوٹس لیا اور آئی جی پنجاب سے واقعے کی رپورٹ طلب کر لی ہے۔ 
خیال رہے کہ خاندان کے دو گروہوں کے افراد، جن میں خواتین بھی شامل تھیں، نے کچھ روز قبل ایک 12 سے 14 سالہ لڑکی کے ساتھ مبینہ جنسی زیادتی کے واقعے میں آپس میں فیصلہ کیا کہ اس میں ملوث ملزم کے خاندان کی کسی لڑکی کے ساتھ بھی اسی طرح انتقامی جنسی زیادتی کی جائے۔
محمد امین نامی شخص کے اس فیصلے پر عمل درآمد کرتے ہوئے ملزم عمر وڈا کی 17 سالہ چچا زاد بہن کے ساتھ بدلے کہ طور پر جنسی زیادتی کی گئی۔ 
پولیس کے مطابق اس کے بعد دونوں فریقین میں مبینہ طور پر صلح ہو گئی۔
پولیس کو معاملے کا علم وومن پولیس سٹیشن ملتان میں درج ایک درخواست کے ذریعے ہوا۔
سٹی پولیس آفیسر ملتان احسن یونس نے بی بی سی کو بتایا کہ یہ کوئی روایتی پنچایت نہیں تھی بلکہ ایک ہی خاندان کے لوگوں نے آپس ہی میں تمام معاملات طے کر لیے تھے۔
ان کا کہنا تھا کہ 17 سالہ لڑکی کو انتقامی طور پر جنسی زیادتی کا نشانہ بنانے کے بعد دونوں فریقین میں صلح ہو گئی جس کا صلح نامہ بعد میں تفتیش کے دوران پولیس کو بھی دکھایا گیا تھا۔
احسن یونس نے بتایا کہ 20 افراد زیرِ حراست ہیں تاہم لڑکی کے ساتھ زیادتی کرنے والا شخص تا حال گرفتار نہیں کیا جا سکا ہے۔
