سری لنکن ٹیم کے اوپنر دموتھ کرونا رتنے کو توقع ہے کہ اگر ان کی ٹیم ابو ظہبی ٹیسٹ کی پہلی اننگز میں 350 رنز کرنے میں کامیاب ہوگئی تو وہ پاکستانی ٹیم کو دباؤ میں لا سکتی ہے۔
دوسری جانب پاکستانی کرکٹ ٹیم کے ہیڈ کوچ مکی آرتھر یہ ماننے کے لیے تیار نہیں کہ انھوں نے ٹیم میں دوسرا سپیشلسٹ سپنر نہ کھلا کر غلطی کی ہے۔
ابوظہبی ٹیسٹ کے پہلے دن صرف سات رنز کی کمی سے اپنی ساتویں ٹیسٹ سنچری مکمل نہ کرنے والے دموتھ کرونا رتنے نے کہا کہ وکٹ ٹرن لے رہی ہے اور ان کی ٹیم کے پاس اچھے سپنرز موجود ہیں، اگر سری لنکا کی ٹیم 350 یا 400 رنز تک پہنچنے میں کامیاب ہو جاتی ہے تو پاکستانی ٹیم کو دباؤ میں لیا جاسکتا ہے۔
کرونا رتنے نے ساتھ میں یہ بھی کہا کہ 350 یا 400 رنز کرنا اتنا آسان نہیں  لیکن اس کے لیے وہ ڈک ویلا کی طرف دیکھ رہے ہیں جنھیں اپنا قدرتی کھیل کھیلنا ہوگا۔
کرونا رتنے کا کہنا ہے کہ سری لنکا کو زیادہ وقت بیٹنگ کی ضرورت ہے کیونکہ انڈیا کے خلاف سری لنکن ٹیم بڑا سکور کرنے میں کامیاب نہیں ہوسکی تھی۔
کرونا رتنے نے یاسر شاہ کے بارے میں کہا کہ وہ فٹنس ٹیسٹ کا مرحلہ طے کر کے ٹیم میں واپس آئے ہیں اور پچھلے چند ماہ کے دوران ان کی کارکردگی بھی اچھی نہیں رہی ہے لیکن سری لنکن ٹیم نے کسی ایک خاص بولر کے بجائے تمام بولرز کے خلاف منصوبہ بندی کر رکھی ہے۔
کرونا رتنے نے کہا کہ انھوں نے اپنے کوچ سے یہ کہا تھا کہ وہ یاسر شاہ کی بولنگ پر اٹیک کریں گے، اگر وہ ان کے اہم بولر کے خلاف رنز کرنے میں کامیاب ہوئے تو دوسرے بولرز پر بھی دباؤ قائم  کیا جاسکے گا۔
پاکستانی ٹیم کے ہیڈ کوچ مکی آرتھر کا کہنا ہے کہ انھیں ٹیم میں دوسرا سپنر نہ کھلانے کا افسوس نہیں ہے البتہ انھیں اس بات سے یقیناً مایوسی ہوئی ہے کہ وکٹ پر سے گھاس ان کی توقع سے زیادہ کاٹ دی گئی۔ 
گیند نرم ہونے کی وجہ سے ریورس سوئنگ نہیں ہو رہی تھی جو مایوس کن بات تھی لیکن اس کے باوجود وہ  اپنے بولرز کی  پہلے دن کی کارکردگی سے مطمئن ہیں جنھوں نے رن ریٹ کو کنٹرول میں رکھا اور کوشش ہوگی کہ سری لنکا کو دوسرے دن 300 سے کم سکور پر آؤٹ کریں۔
مکی آرتھر نے محمد عامر کی بولنگ کے بارے میں کہا کہ انھیں ابتدا میں اپنے ردھم کے سلسلے میں مشکلات کا سامنا رہا لیکن جب انھیں دو اوورز کے بعد پیغام پہنچایا گیا تو پھر ان کی رفتار میں بھی تیزی آئی اور وہ صحیح ہدف پر بولنگ کرنے لگے۔
مکی آرتھر نے تین سال سے کوئی فرسٹ کلاس میچ کھیلے بغیر یہ ٹیسٹ میچ کھیلنے والے حارث سہیل کے بارے میں کہا کہ یہ ان کے لیے آسان نہیں ہوگا لیکن انھیں پتہ ہے کہ وہ اپنی ذمہ داری نبھا سکتے ہیں اسی لیےانھیں ٹیم میں منتخب کیا گیا ہے۔ مکی آرتھر کا کہنا ہے کہ وہ باصلاحیت ہیں، ان کے پاس ایک اچھا بیٹسمین بننے کی  تکنیک  موجود ہے لہٰذا امید کی جاسکتی ہے کہ وہ اچھی ابتدا اپنے پہلے ٹیسٹ میچ سے کریں گے۔
