سابق وزیراعظم  کا جلوس دارالحکومت سے راولپنڈی میں جتنی سست روی سے داخل ہوا تھا ایک دن بعد اسی شہر سے اتنی ہی تیزی سے جی ٹی روڑ پر آگے بڑھا کہ گویا اسے پر لگ گئے ہوں۔
راولپنڈی کے پنجاب ہاؤس سے جعمرات کو اعلان کردہ وقت سے کافی تاخیر کے بعد قافلہ روانہ ہوا تو کارکنوں کی کثیر تعداد باہر استقبال کے لیے موجود تھی لیکن قافلے برق رفتاری سے جی ٹی روڈ کی جانب بڑھنے سے وہاں موجود کارکنوں کا جوش و خروش بھی مانند پڑ گیا اور اپنے اپنے راستوں پر چل دیے۔
٭ 
٭ 
٭ 
البتہ ہمیں جلوس کے آخری سرے پر موجود ہونے کی وجہ سے نواز شریف کے کسی  استقبالی کیمپ کے سامنے رکنے کا اندازہ اسی صورت ہوتا جب ٹریفک مکمل رک جاتی۔
قافلہ چلتا تو سڑک پر پڑی پھولوں کی پتیاں پرتپاک استقبال کا احوال بتاتیں لیکن اس کے ساتھ اس استقبالی کیمپ کی ویرانی بھی بیان کرتیں کہ کارکنوں کو طویل انتظار کے بعد جانے کی بھی جلدی تھی۔
راولپنڈی میں دریائے سواں کے پل کے قریب لگے استقبالی کے سامنے پھولوں کی پتیوں کے ڈھیر تھے لیکن اس کیمپ میں مسلم لیگ ن کے اکا دکا کارکنوں کا فائدہ اٹھاتے ہوئے 'گو نواز گو' کے نعرے لگانے والے چند نوجوان بھی جمع ہو چکے تھے۔
جیسے جیسے قافلہ یا جلوس شہر سے باہر نکلتا گیا اس کی رفتار بھی بڑھتی گئی اور اس کے آخری سرے پر چند بسوں اور ٹرکوں پر موجود کارکن اس سے بظاہر ٹوٹ کر اپنی رفتار سے آگے بڑھنے لگے۔
قافلے سے کافی پیچھے پولیس کی دو سکیورٹی گاڑیوں کے درمیان میں سڑک کے کنارے کھڑا کنٹینر بھی شاید قافلے کی رفتار کا مقابلہ نہیں کر سکا۔
ہم نے وہاں رک کر پوچھا کہ اسے کیا ہوا تو وہاں موجود کنٹینر کے منتظمین نے کہا کہ 'بس کسی کا انتظار کر رہے ہیں، وہ اب آ گئے ہیں اس اب روانہ ہونے والے ہیں۔'
اسی دوران نواز شریف اور مریم نواز کی تصاویر سے آویزاں اس کنٹینر کے دروازے کو ایک شخص اپنے اوزاروں سے ٹھیک کرنے کی کوشش کر رہا تھا۔
اس پر پوچھا کہ کیا خراب ہو گیا ہے تو پھر وہی جواب ملا کہ ’نہیں، کسی کا انتظار ہو رہا ہے۔‘ اسی دوران دروازے سے مصروف شخص نے کہا کہ اب ٹھیک ہے تو اس کی روانگی کا اعلان کر دیا گیا اور سکیورٹی پر مامور پولیس اہلکار متحرک ہو گئے۔
2014 میں دھرنے کے دوران طاہر القادری کے زیرِ استعمال  کنٹینر سے بہت زیادہ مماثلت رکھنے والے اس کنٹینر کے انتظامات کی ہدایات دینے والے شخص سے نام پوچھا تو اس نے جواب نہیں دیا لیکن پھر بھی کنٹینر کو اندر سے دیکھنے کی خواہش بیان کر دی، اس پر جواب ملا کہ آپ کو معلوم ہے قافلہ کافی آگے جا چکا ہے اور ہم بہت پیچھے رہ گئے ہیں، آگے کسی جگہ موقع ملا تو اندر سے بھی دکھا دیں گے۔
سابق وزیراعظم کے قافلے میں شامل یہ کنٹینر روانہ ہو گیا اور ہم بھی قافلے کے تعاقب میں آگے بڑھ گئے اور جب مندرہ کے ٹول پلازہ پر پہنچے اور ٹول ٹیکس ادا کرنے لگے تو ساتھ والی لین میں مسلم لیگ ن کے کارکنوں سے بھرا ٹکرا کھڑا ہوا اور پھر یہ کہہ کر آگے بڑھ گیا کہ جلوس کے ساتھ ہیں۔ کاؤنٹر پر بیٹھا شخص مسکرا کر صرف دیکھ رہا تھا جیسے یہ آج کے دن کا پہلا واقعہ نہیں ہے۔
اس ٹول پلازہ کو عبور کرنے کے بعد قافلے کے آخری سرے کے ساتھ دوبارہ جا ملے اور تیزی سے آگے بڑھنے لگے، راستے میں پڑنے والے شہروں میں قافلہ کچھ دیر کے لیے رکتا اور آگے بڑھ جاتا اور وہاں موجود سکیورٹی اہلکار اپنا سامان سمیٹ کر روانہ ہو جاتے تاہم اس دوران قافلے میں شامل ایک کنٹینر تو کہیں دور پیچھے رہ گیا تھا اور دوسراکنٹینر بھی جلوس کے تقریباً آخری سرے پر ہی رہا۔
قافلہ جب مندرہ پہنچا تو سابق وزیراعظم نواز شریف کی بم پروف فور ویل گاڑی کے قریب پہنچ چکے تھے اور جسیے ہی وہاں استقبالی کیمپ کے قریب ان کی گاڑی پہنچی تو چاروں اطراف سے کارکنوں نے گھیر لیا اور سکیورٹی اہلکار ان کو پیچھے کرنے کی جدوجہد میں مصروف ہو گئے۔
نواز شریف کی گاڑی سے اگلی گاڑی کی چھت پر وزیر مملکت عابد شیر علی نواز شریف کے حق میں نعرے لگا کر کارکنوں کو جوش دلا رہے تھے کہ اس دوران وہاں موجود ایک ٹولے نے ’گو نواز گو‘ کے نعرے لگانے شروع کر دیے اور ماحول ایسا بن گیا کہ ایک آواز ’گو نواز گو‘ تو دوسری طرف ’وزیراعظم نواز شریف۔‘ اسی دوران عابد شیر علی کے غصے میں مکالمے کی وجہ سے یہ ٹولہ پیچھے ہٹ گیا۔
اس کے ساتھ ہی لاؤڈ سپیکر پر اعلان ہوا کہ اب نواز شریف کارکنوں سے خطاب کریں گے تو استقبالیہ کیمپ میں لگے سپیکروں سے اونچی آواز میں ان کے حق میں گانے بجنا شروع ہو گئے، اسی دوران نواز شریف نے گاڑی میں بیٹھے بیٹھے کارکنوں سے خطاب شروع کر دیا لیکن ان کی گاڑی پر نصب سپیکروں سے آواز اتنی ہلکی تھی کہ تھوڑی دور سے بھی سنائی نہیں دے رہی تھی۔
خطاب شروع ہوئے کچھ لمحے گزرے تو استقبالیہ کمیپ میں لگے ساؤنڈ سسٹم سے کسی نے اعلان کیا کہ 'بند کرو اوئے، بند کرو، میاں صاحب خطاب کر رہے ہیں،' ساتھ ہی گانے بند ہو گئے لیکن خطاب کی آواز چند گز کے فاصلے پر کھڑے بھی صاف سنائی نے دی جس کی وجہ سے گاڑی کے سامنے سے سکیورٹی اہلکار پیچھے ہٹے اور میڈیا کے کیمرا مینوں کو آگے آنے کی جگہ دی گئی کہ وہ تقریر کو آسانی سے ریکارڈ کر سکیں۔
اسی وجہ سے وہاں موجود کیمرا مین کے ساتھ موجود ایک شخص کو کہنا پڑا کہ ’اگر کنٹینر میں جا کر خطاب نہیں کرنا تھا تو کم از کم گاڑی پر سپیکر تو طاقتور لگا لیتے۔‘
مختصر خطاب ختم ہوا اور کارکنوں نے بلند آواز میں میاں نواز شریف کے حق میں لگانے شروع کر دیے تو پیچھے موجود کارکنوں نے ایک دوسرے سے پوچھنا شروع کر دیا کہ ’نواز شریف نے تقریر کر دی۔۔۔۔ یا ہونی ہے؟‘
اس کے ساتھ ہی سکیورٹی اہلکاروں نے دوبارہ اپنی اپنی گاڑیوں میں پوزیشن سنبھال لی اور قافلہ آگے بڑھنا شروع ہو گیا اور وہاں موجود ہجوم بھی چھٹنے لگا اور قافلہ اگلی منزل جہلم کی جانب بڑھ گیا جہاں سے اب یہ جمعے کی صبح دوبارہ روانہ ہو گا۔
