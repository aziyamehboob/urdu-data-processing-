تقسیمِ برصغیر کے 70 سال بعد بھی ہندوستانی پنجاب کے ایک چھوٹے سے گاؤں کا دل پاکستان کے شریف خاندان کے لیے دھڑکتا ہے۔
امرتسر کے قریب واقع جاتی عمرہ شریف خاندان کا آبائی گاؤں ہے جس کا واحد گرودوارہ ان کے پشتینی مکان میں واقع ہے۔
میں گاؤں کے سرپنچ دلباغ سنگھ کےگھر پہنچا تو ایک دیوار پر شہباز شریف کی ایک تصویر ٹنگی ہوئی تھی۔
ذہن میں یہ سوال آیا کہ کیا یہ ہندوستان کی واحد دیوار ہے جس پر شہباز یا نواز شریف کی تصویر ٹانگی گئی ہو؟
دلباغ سنگھ کہتے ہیں کہ ان کے والد اور میاں محمد شریف دوست تھے۔ وہ مجھے گاؤں کا گرودوارہ دکھانے لے گئے۔
مقامی گرنتھی نے مجھے بتایا کہ کافی عرصہ پہلے شریف خاندان نے خود گرودوارے کو اپنی زمین دیدی تھی۔
پاکستان کے وزیراعظم نواز شریف کے والد تقسیم سے پہلے ہی یہاں سے چلے گئے تھے لیکن انھوں نے گاؤں سے ناتا نہیں توڑا اور اب مقامی لوگ اپنے مشہور سابق ہمسایوں سے ملنے پاکستان جاتے رہتےہیں۔
دلباغ سنگھ کہتے ہیں کہ ’ہم جب بھی وہاں جاتے ہیں تو بڑی پذیرائی ہوتی ہے، وہ کہتے ہیں کہ کم سے کم سو لوگ تو آتے، ہمارے رہنے کھانے پینے کا بہترین انتظام کیا جاتا ہے، بہت خاطر ہوتی ہے۔‘
سنہ 2013 میں پاکستانی پنجاب کے وزیر اعلیٰ شہباز شریف یہاں آئے تو ریاستی حکومت نے گاؤں کا حلیہ ہی بدل دیا۔
دلباغ سنگھ کے مطابق شہباز شریف نے کہا کہ ’اس زمین پر سجدہ کرنے کو دل چاہتا ہے۔۔۔ہم کہاں سےکہاں پہنچ گئے۔‘
دلباغ سنگھ نے مجھے گاؤں کے باہر ایک کنواں بھی دکھایا جس میں ان کے مطابق ایک مرتبہ شریف خاندان کا ایک اونٹ گر گیا تھا جو اس وقت کاروبار کے لیے استعمال کیا جاتا تھا۔
جب نواز شریف پہلی مرتبہ الیکشن جیتے تو پورے گاؤں نے مل کر خوشی منائی اور گرنتھی اندرجیت سنگھ نے مجھے بتایا کہ ’جب ان کی حکومت کا تختہ پلٹا گیا تو گردوارے میں ان کے لیے دعائیں ہوئیں اور آخر کار وہ جلاوطنی ختم کرکے پاکستان واپس لوٹ سکے۔‘
میں نے پوچھا کہ جب پاکستان سے آ کر مبینہ عسکریت پسند انڈیا میں کوئی حملہ کرتے ہیں تو انھیں کیسا لگتا ہے تو اندرجیت سنگھ نے کہا کہ ’وہاں جو بھی وزیراعظم بنتا ہے اس کے بس میں تھوڑی بات رہ جاتی ہے، دہشت گردی پھیلانے والوں کے ہاتھ میں زیادہ ہے۔۔۔ لیکن ہم تو یہ چاہتے ہیں کہ وہ اپنے تمام اختیارات کا استعمال کرکے دونوں ملکوں کےدرمیان محبت پیدا کریں۔‘
دلباغ سنگھ کا کہنا تھا کہ ’جب سرحد پر لوگ مرتے ہیں تو بہت تکلیف ہوتی ہے، ہم بس یہ ہی سوچتے ہیں کہ جتنا پیار وہ جاتی عمرہ سے کرتے ہیں اتنا ہی دونوں ملکوں کے درمیان بھی ہونا چاہیے۔‘
جاتی عمرہ ایک معمولی سا گاؤں ہے جو تقسیم کے 70 سال بعد بھی اپنے ایک خاندان کے غیر معمولی سفر پر ناز کرتا ہے۔
