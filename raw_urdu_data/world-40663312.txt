قطر کا بائیکاٹ کرنے والے سعودی عرب کی قیادت میں تین عرب ممالک نے گذشتہ ماہ پیش کیے جانے والے 13 مطالبات پر مزید اصرار کرنے کی بجائے نرمی کا راستہ اختیار کرتے ہوئے چھ وسیع اصول پیش کیے ہیں۔
اقوام متحدہ میں سعودی عرب، متحدہ عرب امارات، بحرین اور مصر کے سفارتکاروں نے صحافیوں کو بتایا ہے کہ اب وہ ان 13 مطالبات کی بجائے چھ وسیع اصولوں پر عمل چاہتے ہیں۔
ان چھ مطالبات میں دہشت گردی اور انتہا پسندی کے خلاف مقابلہ کرنے کے عزم اور ان کی ترغیب دینے کو روکنا شامل ہیں۔
اس حوالے سے تاحال قطر کی جانب سے کوئی رد عمل سامنے نہیں آیا ہے۔ 
تاہم قطر اس سے قبل اپنے اوپر لگے تمام الزامات کو مسترد کرتا رہا ہے، اور وہ اپنی سالمیت یا انٹرنشینل قوانین کے خلاف جا کر کوئی بھی اقدام کرنے سے انکار کرتا رہا ہے۔
خیال رہے کہ قطر پر چھ ہفتے قبل پابندیاں لگائی گئی تھیں جس کے بعد قطر کو اپنے شہریوں کی ضروریات پوری کرنے کے لیے سمندری اور فضائی رستے کے ذریعے اشیا منگوانا پڑیں۔
منگل کو نیو یارک میں اقوام متحدہ میں میڈیا سے بات کرتے ہوئے چار عرب ممالک کے سفارتکاروں کا کہنا تھا کہ وہ اس بحران کو دوستانہ انداز میں حل کرنا چاتے تھے۔
سعودی عرب کے مستقل نمائندے عبداللہ ال معلمی نے اس موقع پر کہا کہ ’ہمارے وزرا خارجہ نے پانچ جولائی کو قائرہ میں ملاقات کے دوران ان چھ اصولوں پر اتفاق کیا جو کے قطریوں کے لیے قبول کرنا آسان ہیں۔‘
واضح رہے کہ خبر رساں ادارے ایسوسی ایٹڈ پریس کے مطابق سعودی عرب، مصر، متحدہ عرب امارات اور بحرین کے ابتدائی مطالبات کچھ یوں تھے: 
مطالبات پیش کرنے والے ممالک میں سے ایک کے رہنما نے خبر رساں ادارے روئٹرز کو بتایا تھا کہ اس کے علاوہ قطر سے کہا گیا تھا کہ وہ اخوان المسلمون کے علاوہ داعش، القا‏عدہ، حزب اللہ اور جبہۃ فتح الشام جیسی تنظیموں سے بھی قطع تعلق کر لے۔
