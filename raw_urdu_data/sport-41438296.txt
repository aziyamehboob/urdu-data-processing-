پاکستان اور سری لنکا کے درمیان ابوظہبی میں کھیلے جانے والی سیریز کے پہلے ٹیسٹ میچ کے دوسرے دن پاکستان نے اپنی پہلی اننگز میں بغیر کسی نقصان کے 64 رنز بنائے ہیں۔ 
دوسرے دن جب کھیل ختم ہوا سمیع اسلم 31 اور شان مسعود 30رنز کے ساتھ کریز پر موجود تھے۔ 
اس سے قبل سری لنکا کی پوری ٹیم 419 رنز بنا کر آؤٹ ہوگئی تھی۔
سری لنکا کی پہلی اننگز میں کپتان چندی مل 155 رنز کی عمدہ اننگز کھیلی اور آؤٹ نہیں ہوئے۔ دیگر بلے بازوں میں کرونارتنے 93، ڈک ویلا 83 اور پریرا 33 رنز کے ساتھ نمایاں بیٹسمین رہے۔ 
چندی مل اور وکٹ کیپر بیٹسمین ڈک ویلا کے درمیان 134 رنز کی عمدہ شراکت ہوئی جس کے باعث سری لنکا بڑا سکور کرنے میں کامیاب رہا۔ 
کھانے کے وقفے پر سری لنکا کا سکور پانچ وکٹوں کے نقصان پر 311 رنز تھا اور اس کے پانچ کھلاڑی آؤٹ ہوئے تھے۔
سری لنکا کی چھٹی وکٹ 387 کے مجموعی سکور پر گری جب دلروان پریرا 33 رنز بنا کر حارث سہیل کی گیند پر ایل بی ڈبلیو آؤٹ ہوئے۔ انھوں نے چندی مل کے ساتھ مل کر سکور میں 92 رنز کا اضافہ کیا۔ 
آخری تینوں کھلاڑیوں کو محمد عباس کے آؤٹ کیا جبکہ یاسر شاہ نے بھی تین، حسن علی نے دو اور حارث سہیل نے ایک وکٹ حاصل کی، جب کہ سری لنکا کے اوپنر کرونارتنے رن آؤٹ ہوئے تھے۔
گذشتہ روز میچ کے پہلے روز پاکستانی لیگ سپنر یاسر شاہ سب سے کم ٹیسٹ میچوں میں 150 وکٹیں حاصل کرنے والے سپنر بن گئے تھے۔
پاکستان اور سری لنکا کے درمیان ابوظہبی میں کھیلا جانے والا ٹیسٹ میچ یاسر شاہ کا 27 واں ٹیسٹ ہے جس میں انھوں نے اپنے ٹیسٹ کریئر کی 150ویں وکٹ تھری مانے کو ایل بی ڈبلیو کر کے حاصل کی۔
اس سے قبل کسی سپنر کا سب سے کم ٹیسٹ میچ کھیل کر 150 وکٹیں مکمل کرنے کا ریکارڈ آسٹریلیا کے کلیری گریمیٹ کے پاس تھا جنھوں نے 28 ٹیسٹ میچوں میں یہ اعزاز حاصل کیا تھا۔
