انڈیا کے معروف تعلیمی ادارے جواہر لعل نہرو یونیورسٹی (جے این یو) میں سٹوڈنٹ یونین کے انتخابات میں ایک بار پھر چاروں سیٹوں پر بائیں بازو کی جیت ہوئی ہے۔
اس بار اے آئی ایس اے، ایس ایف آئی اور ڈی ایس ایف کے اتحاد نے صدر، نائب صدر، سیکریٹری اور جوائنٹ سیکریٹری کے چاروں عہدوں پر کامیابی حاصل کی ہے۔
اس بار صدر کے عہدے کے لیے تقریبا تمام طلبہ تنظیموں نے خواتین کو میدان میں اتارا تھا۔ 
انڈیا میں دائیں بازو کی لہر کے باوجود جے این یو ایک ایسا ادارہ جو اس کو چیلنج کرتا رہا ہے۔ جے این یو کی سابق جوائنٹ سیکریٹری اور بائیں بازو کی سرکردہ رہنما کویتا کرشنن نے بی بی سی کو بتایا کہ 'جے این یو کی جیت مرکزی حکومت کو بھی بڑا جواب ہے۔'
٭ 
٭ 
انھوں نے کہا کہ بعض بھارتیہ جنتا پارٹی (بی جے پی) کے حامی سوشل میڈیا میں جھوٹی خریں پھیلا رہے ہیں کہ جے این یو میں ان کی جیت ہوئی ہے۔ 
ان کے ٹویٹر اکاؤنٹ پر ایک بی جے پی کے جنرل سیکریٹری کیلاش وجے ورگیا کا ٹیوٹ ہے جس میں انھوں نے اے بی وی پی کے کارکنوں کو مبارکباد دیتے ہوئے لکھا ہے کہ 'بھارت کے ٹکڑے کرنے والوں کی ہار ہوئی اور بھارت ماتا کی جے کرنے والوں کی جیت۔'
خیال رہے کہ جے این یو ایک عرصے سے مودی حکومت کو چیلنج دینے کے لیے سرخیوں میں رہا ہے اور وہاں کی طلبہ یونین کے صدر کنہیا کمار کو غداری کے الزام میں جیل بھی بھیجا جا چکا ہے۔
انڈیا کی سرکاری نیوز ایجنسی پی ٹی آئی کے مطابق صدر کے عہدے کے لیے یونائیٹڈ لیفٹ کی امیدوار گیتا کماری نے بی جے پی کی طلبہ جماعت اے بی وی پی کی ندھی ترپاٹھی کو 464 ووٹوں سے شکست دی ہے۔
نائب صدر کے عہدے کے لیے یونائیٹڈ لیفٹ کی زویا خان نے آٹھ سو سے زیادہ ووٹوں سے کامیابی حاصل کی۔
ABVP spreading fake news claiming JNU victory, to try & fool DUSU voters. Poor 
 also fell victim to the fake news 
@kavita_krishnan کی ٹوئٹر پر  پوسٹ سے آگے جائیں
جنرل سکریٹری کے عہدے پر یونائیٹڈ لیفٹ کے دگیرالا کرششن کی جیت ہوئی۔ انھیں 2082 ووٹ ملے جبکہ اے بی وی پی کے نیکنج مکوانا کو 975 ووٹ ملے۔
جوائنٹ سیکریٹری کے عہدے کے لیے یونائیٹڈ لیفٹ کے سوبھانشو سنگھ کامیاب رہے۔
صدر کے عہدے پر کامیابی کے بعد، یونائیٹڈ لیفٹ کی گیتا کماری نے جے این یو کے طلبہ اپنی کامیابی کا مستحق قرار دیا۔ خبر رساں ایجنسی پی ٹی آئی کے مطابق انھوں نے کہا کہ وہ جے این یو میں ریسرچ کی سیٹوں میں کی جانے والی کٹوتی، نئے ہاسٹل کی تعمیر جیسے مسائل کو اٹھائيں گی۔
جنرل سکریٹری کے عہدے جیتنے والے دگیرالا نے کہا کہ انتخابات کے نتائج دکھاتے ہیں کہ 'جے این یو پہلے سے زیادہ جمہوری ہے۔'
 اس کے ساتھ انھوں نے جی این یو میں اختلاف رائے اور بحث ومباحثہ کے کلچر کو برقرار رکھنے کی بھی بات کی۔
جے این یو طلبہ یونین کے سابق نائب صدر اور صحافی ندیم احمد کاظمی نے بی بی سی کو بتایا کہ 'جے این یو میں یونائیٹڈ لیفٹ کی جیت نے یہ بتا دیا ہے کہ وہ فاششٹ قوتوں کے خلاف کھڑا ہے۔'
خیال رہے کہ جے این یو میں حال میں ہی ریسرچ کی سیٹوں میں خاصی کمی کی گئی ہے جس کے خلاف طلبہ میں ایک طرح کی بے چینی پائی جاتی ہے اور اس کے خلاف انھوں نے مظاہرے بھی کیے ہیں۔
