انڈیا میں پولیس کا کہنا ہے کہ بائیں بازو کی ایک سرکردہ صحافی کو ملک کی جنوبی ریاست کے شہر بنگلور میں گولی مار کر ہلاک کر دیا گيا ہے۔
صحافی گوری لنکیش 55 سال کی تھی اور وہ ہندو قوم پرست سیاست کی مخالف تھیں۔
ریاست کرناٹک کی پولیس کا کہنا ہے کہ وہ بنگلور میں اپنے گھر کے باہر خون میں لت پت مردہ حالت میں ملی تھیں۔ ابھی یہ معلوم نہیں ہو سکا ہے کہ کن وجوہات کی بنا پر قتل کیا گیا ہے۔
٭ 
٭ 
اطلاعات کے مطابق نامعلوم موٹرسائیکل سوار ان کے سینے اور سر پر گولی مار کر فرار ہو گئے۔ 
انڈیا میں کارکنوں کا کہنا ہے کہ صحافیوں کو ہندو قوم پرست نشانہ بنا رہے ہیں۔
گوری لنکیش ایک ہفت روزہ کی مدیر تھیں اور اُن کا شمار نڈر صحافیوں میں ہوتا تھا۔
گذشتہ سال ایک مضمون شائع کرنے پر  ان پر ہتک عزت کا دعوی کیا گیا تھا اور وہ مجرم قرار پائيں تھیں تاہم انھوں نے اس فیصلے کے خلاف اپیل کر رکھی تھی۔
پولیس نے بتایا کہ وہ منگل اور بدھ کی درمیانی شب اپنی گاڑی سے گھر واپس آئی تھیں اور دروازہ کھول کر اندر داخل ہی ہو رہی تھیں کہ اُن پر فائرنگ کی گئی۔ ان کی جائے واقعہ پر ہی موت ہو گئی۔
حکام نے شبہ ظاہر کیا ہے کہ گولی مارنے والے ان کا پیچھا کرتے ہوئے اُن کے گھر تک آئے تھے۔ پولیس کو اس قتل کی تحقیقات کا حکم دیا گیا ہے۔
ملک کے مختلف حلقے اُن کے قتل کی مذمت کر رہے ہیں اور  کرناٹک کے وزیر اعلی سدھارمیا نے اسے 'جمہوریت کے قتل' سے تعبیر کیا ہے۔
Shocked to learn abt murder of tall progressive force & senior journalist Gauri Lankesh. Such cold blooded acts deserve highest condemnation
@CMofKarnataka کی ٹوئٹر پر  پوسٹ سے آگے جائیں
لنکیش کا تعلق ایک معروف خاندان سے تھا۔ وہ لنکیش پتریکے کی مدیر تھیں جسے ان کے والد پی لنکیش نے جاری کیا تھا۔ ان کے والد بائیں بازو کے نظریات کے حامل شاعر اور مصنف تھے۔ انعام یافتہ فلم ساز کویتا لنکیش ان کی بہن ہیں۔
ان کا قتل حالیہ برسوں میں بے باک سیکولر اور عقل پرست دانشوروں کے قتل کی ایک کڑی ہے۔ اس سے قبل معروف سکالر ایم کلبرگی، توہم پرستی کے خلاف سرگرم کارکن نریندر دابھولکر اور سیاست دان گووند پانسرے کو ہلاک کیا جا چکا ہے۔
معروف مصنف مارولاسیڈپّا نے بی بی سی کو بتایا: واضح طور پر مخصوص مصنفوں پر حملے کیے جا رہے ہیں کیونکہ وہ رائے عامہ کو تبدیل کرتے ہیں۔ جس طرح قاتل موٹر سائئکل پر آتے ہیں، قتل کرتے ہیں اور غائب ہو جاتے ہیں ان میں ایک ترتیب ہے۔'
گوری لنکیش کی کسی سے ذاتی دشمنی نہیں تھی۔ اس لیے اس بات کا قوی امکان ہے کہ انھیں سیاسی نظریات کی مخالفت کی بنا پر مارا گیا ہے۔
