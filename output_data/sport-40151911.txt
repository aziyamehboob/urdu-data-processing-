
Sentence
سنہ 2016 کے ورلڈ ٹی ٹوئنٹی میں انڈیا کے خلاف پاکستان کی شکست کے بعد مجھے کولکتہ کے ہوائی اڈے پر پاکستان کرکٹ بورڈ کے چیئرمین شہریارخان سے بات کرنے کا موقع ملا تو انھوں نے یہ کہہ کر حیران کر دیا کہ اس شکست پر انھیں یقیناً مایوسی ہوئی ہے لیکن اس ٹیم سے قوم کو زیادہ توقع نہیں رکھنی چاہیے کیونکہ یہ اس وقت عالمی درجہ بندی میں ساتویں نمبر پر ہے
Sentence
 اور صرف ایک سال بعد چیمپئنز ٹرافی میں پاکستانی ٹیم انڈیا کے خلاف شکست سے دوچار ہوئی ہے تو پاکستانی کرکٹ میں پائی جانے والی اس سوچ میں کوئی تبدیلی نظر نہیں آئی رہی
Sentence
 کپتان سرفراز احمد میچ سے قبل  ہی یہ کہہ چکے تھے کہ ہمارے پاس تو ہارنے کے لیے کچھ ہے ہی نہیں اور ہم تو اس وقت عالمی درجہ بندی میں آٹھویں نمبر پر کھڑے ہیں
Sentence
سوال یہ پیدا ہوتا ہے کہ کیا شہریارخان اور سرفراز احمد کی اس بات کو اپنی کمزوریوں اور خامیوں کو عالمی رینکنگ میں چھپانے کی کوشش سمجھا جائے
Sentence
اگر واقعی ایسا ہے تو پھر پاکستانی کرکٹ کے کرتا دھرتاؤں کی جانب سے ٹیسٹ کرکٹ کی عالمی رینکنگ میں اپنے سے کمزور ویسٹ انڈیز کے خلاف کامیابیوں پر یہ بیان بھی سامنے آنا چاہیے تھا کہ ان کامیابیوں کی بظاہر کوئی حیثیت نہیں کیونکہ یہ اپنے سے کمزور ٹیم کے خلاف حاصل ہوئی ہیں
Sentence
پاکستانی کرکٹ کی حالت یہ ہے کہ جان لیوا بیماری کا علاج سردرد کی گولی سے کیا جا رہا ہے
Sentence
کوئی بھی قومی ٹیم اُسی وقت مضبوط بنیادوں پر کھڑی ہوسکتی ہے جب اس کے تمام ذمہ داران صحیح سمت میں کام کر رہے ہوں
Sentence
پاکستانی کرکٹ کا سب سے کمزور شعبہ اس کی ڈومیسٹک کرکٹ ہے جو آج بھی اس بحث میں الجھی ہوئی ہے کہ ریجنل کرکٹ موزوں ہے یا ڈپارٹمنٹل کرکٹ
Sentence
پاکستان کرکٹ بورڈ نے پورے ملک میں اکیڈمیز اور ہائی پرفارمنس سینٹرز کے جال بچھانے کے دعوے کر رکھے ہیں لیکن یہ معاملہ صرف فوٹو سیشن کی حد تک رہا ہے
Sentence
قومی اکیڈمی، ٹیم منیجمنٹ اور سلیکشن کمیٹی کے درمیان جو موثر رابطہ ہونا چاہیے اس کا فقدان نظر آتا ہے
Sentence
 اس کی تازہ ترین مثال عمراکمل کی فٹنس کا معاملہ ہے
Sentence
 عمر اکمل کو پاکستانی ٹیم کے غیرملکی ٹرینر اور فزیو نے ان فٹ قرار دے دیا لیکن کچھ ہی دنوں بعد اکیڈمی کے ٹرینر نے عمراکمل کو فٹ قرار دے دیا اور اسی بنیاد پر سلیکٹرز نے انھیں چیمپئنز ٹرافی کی ٹیم میں شامل کر لیا
Sentence
جب وہ انگلینڈ پہنچے تو ہیڈ کوچ مکی آرتھر نے ان کی فٹنس پر مکمل عدم اطمینان ظاہر کرتے ہوئے انھیں وطن واپس بھیجنے میں دیر نہیں لگائی
Sentence
2015 کے عالمی کپ کے بعد تمام ٹیموں نے اپنی اپنی خامیوں کا بڑی سچائی اور حقیقت پسندی سے تجزیہ کرکے انہیں دور کرنے کی کوششیں شروع کر دی تھیں 
Sentence
ان سب ٹیموں کو اچھی طرح اندازہ ہوگیا تھا کہ ون ڈے کرکٹ کے طور طریقے بدل چکے ہیں اور عصرحاضر کے تقاضوں پر عمل کرکے ہی وہ اپنی کرکٹ میں بہتری لا سکتے ہیں
Sentence
اس سلسلے میں سب سے بڑی مثال انگلینڈ کی ٹیم ہے جس کے لیے ورلڈ کپ ڈراؤنا خواب ثابت ہوا تھا لیکن اب یہی ٹیم دوسروں کے لیے ڈراؤنا خواب بن چکی ہے
Sentence
پاکستانی کرکٹ کا سب سے بڑا مسئلہ یہ ہے کہ ایک بڑی شکست کے بعد  کپتان یا کوچ کی تبدیلی سے تنقید کا رخ تبدیل کرنے کی کوشش کی جاتی ہے لیکن مسئلے کو جڑ سے ختم کرنے کے لیے کچھ نہیں کیا جاتا
Sentence
پاکستانی کرکٹ کا تھنک ٹینک ابھی تک یہی تعین نہیں کرسکا ہے کہ کس فارمیٹ کے لیے کونسا کھلاڑی موزوں ہے
Sentence
 فرسٹ کلاس کرکٹ میں رنز کے انبار لگا دینے والے بیٹسمین کو ون ڈے یا ٹی ٹوئنٹی میں شامل کر دیا جاتا ہے اور جس کی کارکردگی محدود اوورز کی کرکٹ میں اچھی ہوتی ہے اسے ٹیسٹ ٹیم میں شامل کر لیا جاتا ہے
Sentence
اس کی تازہ ترین مثال آصف ذاکر کی ہے جنھوں نے فرسٹ کلاس کرکٹ میں اچھی کارکردگی دکھائی لیکن اس کا انعام ون ڈے ٹیم میں شامل کرک ے دیا گیا اور وہ بغیر کھیلے ویسٹ انڈیز سے واپس آ گئے
Sentence
آج کل کی ون ڈے کرکٹ میں تین سو رنز عام سی بات ہو گئی ہے بلکہ تین سو رنز کر کے بھی ٹیمیں ہار رہی ہیں جبکہ پاکستانی ٹیم آج بھی کھیل کا وہی انداز اختیار کیے ہوئے ہے جو اب متروک ہو چکا ہے
Sentence
پاکستانی ٹیم کے بلے باز میچ وننگ نہیں بلکہ اپنے کریئر بچانے والی اننگز کھیل رہے ہیں
Sentence
سرفراز احمد نے یہ بات تو بڑی آسانی سے کہہ دی کہ اس وقت پاکستانی ٹیم آٹھویں نمبر پر کھڑی ہے لیکن وہ یہ بھول گئے ہیں کہ نمبر آٹھ سے نیچے نمبر نو ہے اور اگر پاکستانی ٹیم نمبر نو پر آگئی تو اسے 2019 کے عالمی کپ میں حصہ لینے کے لیے کوالیفائنگ راؤنڈ کھیلنا پڑے گا
Sentence
کیا اس وقت بھی ان کے پاس گنوانے کے لیے کچھ نہیں ہوگا