21 سال کی ایک پاکستانی لڑکی جو کچھ کر رہی ہے وہ دوستی اور فرقہ وارانہ ہم آہنگی کی ایک خوبصورت مثال ہے۔
پاکستان کے شہر کراچی سے تعلق رکھنے والی یہ لڑکی انڈیا آئی ہوئی ہیں اور کراچی میں رہنے والی اپنی بھارتی دوست کے لیے ایک خاص تحفہ لے کر جا رہی ہے۔
وہ انڈیا کی ریاست مدھیہ پردیش آئی تھیں اور اپنی ہندو دوست کے یہاں سے بطور تحفہ دیوی سرسوتی کی مورتی لے کر جا رہی ہیں۔ 
انھوں نے انڈین خبر رساں ادارے پی ٹی آئی کو بتایا: 'میں اور میری دوست کراچی میں ایک ہی کمپنی میں کام کرتے ہیں۔ میں نے اس سے پوچھا تھا کہ بھارت سے اس کے لیے کیا تحفہ لے کر آؤں۔ اس نے مجھ سے کسی بھی دیوی کا مجسمہ لانے کو کہا تھا۔ تو میں اس کے لیے دیوی سرسوتی کی مورتی لے جا رہی ہوں۔ میں نے یہ هردا (مدھیہ پردیش) کے ہی ایک مقامی بازار سے خریدا ہے۔' 
پاکستان اور انڈيا کی یہ دونوں لڑکیاں نہ صرف آپس میں قریبی دوست ہیں بلکہ ان کے خاندانوں میں بھی دوستانہ تعلقات ہیں۔ 
پاکستانی لڑکی نے بتایا: 'میں نے سرسوتی کی مورتی کا انتخاب اس لیے کیا کیونکہ مجھے پتہ چلا کہ انڈیا میں سرسوتی دیوی کو علم اور دانش کی دیوی سمجھا جاتا ہے۔ میری دوست کو بھی نئی نئی معلومات جمع کرنے کا شوق ہے۔ مجھے امید ہے کہ اس دیوی سے اس کو فیض حاصل ہوگا۔'
ان کا کہنا تھا کہ ان کی ماں بھی پچھلی بار اپنے ساتھ بھگوان گنیش کا مجسمہ لے کر گئیں تھیں اور ان کی سہیلی کو یہ بہت پسند آیا تھا۔ 
مذکورہ پاکستانی لڑکی کے ماما بھی هردا میں ہی رہتے ہیں۔ جب انھیں پتہ چلا کہ ان کی بھانجی سرسوتی کی مورتی لے کر بھارت آ رہی ہے تو وہ بہت خوش ہوئے۔
انہوں نے بتایا: 'میری بھانجی نے مورتی خریدنے کے لیے مجھے مارکیٹ چلنے کو کہا۔ اس طرح کی چیزیں بھارت اور پاکستان میں فرقہ وارانہ ہم آہنگی کو فروغ دیں گي۔ مجھے امید ہے کہ دونوں ممالک کے درمیان تعلقات بھی بہتر ہوں گے۔'
