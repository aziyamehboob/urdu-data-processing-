سری لنکن کرکٹ بورڈ نے زمبابوے کے خلاف کھیلی گئی ایک روزہ میچوں کی سیریز کے آخری میچ کے بعد ہمبنٹوٹا کے گراؤنڈ سٹاف سے کپڑے واپس مانگنے پر معافی مانگی ہے۔ 
یہ واقعہ آخری ایک روزہ میچ کے بعد پیش آیا جب سری لنکن کرکٹ بورڈ نے گراؤنڈ میں کام کرنے والوں سے کہا کہ ان کو دن کی اجرت ملنے سے پہلے یونیفارم واپس کرنا ہو گا جس کے بعد سٹاف کے چند ممبران کو ان کے زیر جامہ میں دیکھا گیا تھا۔ 
واضح رہے کہ سری لنکا کی ٹیم نے زمبابوے سے اس میچ میں شکست کھائی جس کے نتیجے میں وہ سیریز بھی تین دو سے ہار گئے۔
سری لنکا کی سنڈے ٹائمز ویب سائٹ کے مطابق گراؤنڈ میں 100 کے قریب نوجوانوں کو عارضی طور پر ایک دن کے لیے ملازمت دی گئی تھی جس کے عوض انھیں 1000 سری لنکن روپے ملنے تھے۔ 
میچ کے بعد سری لنکن بورڈ نے کہا تھا کے ان نوجوانوں کو بورڈ کی جانب سے دیے گئے پاجامے واپس کرنے ہوں گے جس کے بعد انھیں اجرت ملے گی۔ 
سنڈے ٹائمز کے مطابق ان نوجوانوں کو اس بات کا علم نہیں تھا اور وہ اپنے ساتھ مزید کپڑے لے کر نہیں آئے تھے۔ 
سری لنکن بورڈ نے معافی مانگتے ہوئے اپنے بیان میں کہا 'ہم ان تمام لوگوں کے خلاف سخت ایکشن لیں گے جو اس واقعے کے ذمہ دار ہیں اور اس کے ساتھ ساتھ ہم ان لوگوں سے معافی مانگتے ہیں جن کو یہ ہزیمت اٹھانا پڑی ہے۔ ہم اپنی پوری کوشش کریں گے کہ اس کی تلافی ہو۔'
