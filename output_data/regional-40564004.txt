انڈیا کے زیرِ انتظام کمشیر کے ضلع اننت ناگ میں ہونے والے ایک مسلح حملے میں چھ خواتین سمیت سات ہندو یاتری ہلاک اور 19 زخمی ہو گئےپولیس کے مطابق یہ حملہ ضلع اننت ناگ کے بوٹینگو علاقے میں پیر کی رات 8 بج کر 20 منٹ پر ہواپولیس ترجمان منوج پنڈتا نے بی بی سی کو بتایا کہ یہ حملہ پولیس کے ایک گشتی دستے پر کیا گیا، تاہم پولیس کی جوابی کارروائی کے بعد مسلح افراد نے فائرنگ کی جس کے نتیجے میں امرناتھ یاتریوں کی ایک گاڑی اس کی زد میں آ گئیواضح رہے جنوبی کشمیر کے پہلگام علاقے میں پہاڑی گھپا میں بھگوان شو سے منسوب برفانی عکس 'شو لنگ' کے درشن کی خاطر ہر سال لاکھوں انڈین عقیدت مند کشمیر آتے ہیں اور ان کی یاترا کے لیے ریاستی گورنر کی سربراہی والا امرناتھ شرائن بورڈ سیکورٹی اور دوسرے انتظامات کی دیکھ بھال کرتا ہے چند دن قبل بعض خفیہ اطلاعات کے بعد انڈین فوج کے اعلیٰ کمانڈروں نے گورنر این این ووہرا کے ساتھ ملاقات کی تھیاس حملے کے بیشتر متاثرین کا تعلق انڈین وزیراعظم نریندر مودی کی آبائی ریاست گجرات سے ہےحملے کے فوراً بعد وزیراعلیٰ محبوبہ مفتی اور ان کے نائب نرمل سنگھ اننت ناگ پہنچے جہاں انھوں نے زخمی یاتریوں کی عیادت کیاس موقع پر وزیراعلیٰ کا کہنا تھا 'یہ حملہ کشمیر کی ثقافتی میراث کے منافی ہے مجھے پورا یقین ہے کہ ہماری فورسز حملہ آوروں کو بے نقاب کر کے انھیں قانونی شکنجے میں لائیں گی'اس دوران ہند مخالف علیحدگی پسند اتحاد کے رہنماوں سید علی گیلانی، میر واعظ عمر فاروق اور یاسین ملک نے ایک مشترکہ بیان میں اس حملہ کی شدید مذمت کرتے ہوئے کہا 'یہ قتل عام جس نے بھی کیا اس نے دہشت گردی کا بدترین جرم کیا ہے کیونکہ عام انسانوں کا قتل آزادی کی جدوجہد اور اسلام کے اصولوں کی خلاف ورزی ہے'ادھر کالعدم تنظیم لشکر طیبہ کے ترجمان عبداللہ غزنوی نے بھی ان حملوں سے لاتعلقی کا اظہار کرتے ہوئے اس کی مذمت کی ہےاس حملے کے بعد سوشل میڈیا پر انڈین شہریوں کی جانب سے شدید ردعمل ظاہر کیا گیا شہریوں نے  حکومت سے مطالبہ کیا کہ 'دہشت گردوں کے اڈوں کا خاتمہ کیا جائے‘ تاہم کشمیر میں اس حملے کے بعد انٹرنیٹ کی سہولت کو معطل کر دیا گیا