سپریم کورٹ نے وزیر اعظم کے بیٹے حسین نواز کی اس درخواست کو مسترد کر دیا ہے جس میں انہوں نے اپیل کی تھی کہ پاناما لیکس کی تحقیقاتی ٹیم کو گواہوں کے بیانات ویڈیو ریکارڈ کرنے سے روکا جائےنامہ نگار شہزاد ملک کے مطابق عدالت نے اپنے فیصلے میں کہا ہے کہ اگرچہ پاکستانی قانون میں ویڈیو ریکارڈنگ کو بطور شہادت استعمال نہیں کیا جاسکتا لیکن بادی النظر میں یہ صرف اس مقصد کے لیے استعمال ہوسکتی ہے کہ گواہ کا بیان لکھنے میں کوئی غلطی نہ رہےسپریم کورٹ نے حسین نواز کی طرف سے دائر کی گئی درخواست پر 14 جون کو فیصلہ محفوظ کرلیا تھااس فیصلے میں بھارت سمیت دیگر ملکوں میں ویڈیو ریکارڈنگ کو عدالت میں بطور شہادت پیش کرنے سے متعلق کی گئی قانون سازی کا بھی ذکر کیا گیا ہےجسٹس اعجاز افضل کی سربراہی میں سپریم کورٹ کے تین رکنی بینچ نے اس درخواست پر فیصلہ سناتے ہوئے کہا کہ پاناما لیکس سے متعلق تحقیقات کرنے والی ٹیم کی طرف سے جب تحریری طور پر لکھا گیا بیان عدالت میں پیش کیا جائے گا تو پھر اس کے بعد اس ویڈیو ریکارڈنگ کی حیثیت ختم ہو جائے گی اور اس کو کسی بھی عدالت میں بطور شہادت پیش نہیں کیا جائے گاعدالت نے اٹارنی جنرل کو یہ حکم بھی دیا ہے کہ حسین نواز کی تصویر لیک ہونے سے متعلق تحقیقاتی رپورٹ کو عام کیا جائےجے آئی ٹی کی طرف سے عدالت میں پیش کی گئی اس رپورٹ میں اس شخص کی نشاندہی کی گئی ہے جس نے وزیر اعظم کے صاحب زادے کی تصویر کو لیک کیا تھا تاہم اس رپورٹ میں اس شخص کا نام ظاہر نہیں کیا گیااٹارنی جنرل اشتر اوصاف نے عدالت کو بتایا کہ اس رپورٹ میں اس شخص کا تو ذکر نہیں کیا گیا جس نے تصویر لیک کی تو پھر کیسے اس کا تعین کیا جاسکے گا، تاہم اس بارے میں سپریم کورٹ نے کوئی ردعمل ظاہر نہیں کیاسپریم کورٹ نے اٹارنی جنرل کو سویلین خفیہ ادارے انٹیلی جنس بیورو کے اہلکاروں کی طرف سے جے آئی ٹی کے ارکان کو مبینہ طور پر ہراساں کرنے کے بارے میں مفصل جواب عدالت میں پیش کرنے کا حکم دیا ہےبینچ میں موجود جسٹس عظمت سعید نے ریمارکس دیتے ہوئے کہا کہ چونکہ یہ ایک انتہائی حساس معاملہ ہے اس لیے اس بارے میں انتہائی محتاط رہنے کی ضرورت ہے