پاکستان کی عدالت عظمیٰ کے تین رکنی بینچ نے نااہل قرار دیے جانے والے وزیر اعظم میاں نواز شریف کی اہلیہ کلثوم نواز کے قومی اسمبلی کے حلقہ این اے 120 کے انتخاب میں کاغذات نامزدگی کے خلاف دائر کی گئی اپیلیں خارج کردیں۔
دوسری طرف اسلام آباد ہائی کورٹ نے ایک عام شہری کی جانب سے ’عدلیہ مخالف‘ تقاریر کرنے پر سابق وزیر اعظم میاں نواز شریف کی خلاف توہین عدالت کی درخواست سماعت کے لیے منظور کر لی ہے۔ 
خیال رہے کہ غیر سرکاری نتائج کے مطابق کلثوم نواز گذشتہ روز ہی حلقہ این اے 120 میں منعقد ہونے والے ضمنی انتخاب 61745 ووٹ لے کر کامیاب ہوئی ہیں۔ 
ان کے خلاف سپریم کورٹ میں یہ اپیلیں پارلیمنٹ میں حزب مخالف کی سب سے بڑی جماعت پاکستان پیپلز پارٹی کے امیدوار فیصل میر اور پاکستان عوامی تحریک کے اشتیاق احمد ایڈوکیٹ کی طرف سے دائر کی گئیں تھیں۔
بی بی سی کے نامہ نگار شہزاد ملک کے مطابق پیر کو جسٹس گلزار احمد کی سربراہی میں سپریم کورٹ کے تین رکنی بینچ نے کلثوم نواز کے کاغدات نامزدگی کے خلاف دائر ان درخواستوں کی سماعت کی۔
سماعت کے دوران درخواست گزار فیصل میر کے وکیل نے دلائل دیتے ہوئے کہا کہ کلثوم نواز نے نہ صرف اپنے اثاثے چھپائے ہیں بلکہ اپنا اقامہ بھی ظاہر نہیں کیا۔
اُنھوں نے کہا کہ یہ معاملہ بھی سابق وزیر اعظم میاں نواز شریف کی طرح ہی ہے جس میں اقامہ ظاہر نہ کرنے پر اُنھیں نااہل کیا گیا جس پر بینچ کے سربراہ نے ریمارکس دیتے ہوئے کہا کہ پاناما لیکس کے معاملے میں تنخواہ ظاہر نہ کرنے پر سابق وزیر اعظم کو نااہل قرار دیا گیا تھا۔
اُنھوں نے کہا کہ اس معاملے کو پاناما لیکس کے ساتھ نہ جوڑا جائے۔ 
بینچ میں موجود جسٹس قاضی فائز عیسیٰ نے درخواست گزار کے وکیل سے استفسار کیا کہ ان کے پاس کونسے ایسے ثبوت ہیں جن کی بنیاد پر وہ یہ ثابت کرنے کی کوشش کریں گے کہ بیگم کلثوم نواز نے اپنے اثاثے چھپائے ہیں جس پر درخواست گزار کے وکیل کا کہنا تھا کہ وہ اس ضمن میں قانونی نکات پر دلائل دیں گے۔
اس پر بینچ کے سربراہ نے ریمارکس دیتے ہوئے کہا کہ وہ قانونی نکات سے زیادہ حقائق پر بات کریں کیونکہ عدالت مستند ثبوتوں کو سامنے رکھتے ہوئے ہی فیصلہ کرتی ہے۔
جسٹس قاضی فائز عیسیٰ نے ریمارکس دیتے ہوئے کہا کہ 17 ستمبر کو اس حلقے میں اتنخاب ہوچکا ہے جس کا غیر سرکاری نتیجہ بھی آچکا ہے لہذا جمہوریت کے لیے بہتر ہے کہ عوام کے فیصلے کو تسلیم کیا جائے۔
عدالت نے فیصل میر کی درخواست کو خارج کر دیا جبکہ پاکستان عوامی تحریک کے امیدوار نے اپنی درخواست واپس لے لی۔
 17 ستمبر کو قومی اسمبلی کے حلقہ این اے 120 میں ہونے والے انتخاب میں حکمراں جماعت پاکستان مسلم لیگ نواز کے امیدوار اور نااہل قرار دیے گئے وزیر اعظم نواز شریف کی اہلیہ کلثوم نواز نے غیر سرکاری نتائج کے مطابق کامیابی حاصل کی ہے۔
واضح رہے کہ لاہور ہائی کورٹ نے کلثوم نواز کے کاغذات کی منظور کے بارے میں ریٹرننگ افسر کا فیصلہ برقرار رکھا تھا جس کے خلاف دونوں جماعتوں نے سپریم کورٹ میں درخواست دائر کی تھی۔
دوسری طرف اسلام آباد ہائی کورٹ نے ایک عام شہری کی جانب سے ’عدلیہ مخالف‘ تقاریر کرنے پر سابق وزیر اعظم میاں نواز شریف کی خلاف توہین عدالت کی درخواست سماعت کے لیے منظور کر لی ہے۔ اس کی سماعت یکم اکتوبر کو ہوگی۔
اسلام آباد کی احتساب عدالت نے تین ریفرنسز میں نواز شریف اور ان کے بچوں کو 19 ستمبر کو عدالت میں پیش ہونے کا حکم  دے رکھا ہے تاہم حکمراں جماعت کا کہنا ہے کہ وہ اس بارے میں وکلا سے مشورے کے بعد اپنا ردعمل دیں گے۔
