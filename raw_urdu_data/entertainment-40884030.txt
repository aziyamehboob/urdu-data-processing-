بالی وڈ کی اداکارہ جیکلین فرنانڈیز کا کہنا ہے کہ اگر آپ کا خود کا رویہ صحیح ہے تو پھر فلم انڈسٹری آپ کے لیے محفوظ جگہ ہے۔ 
فلم 'کِک'، 'رؤئے' اور ہاؤس فُل' کی سیریز میں کام کرنے والی سری لنکا سے تعلق رکھنے والی اداکارہ جیکلین فرنانڈیز نے بالی وڈ میں اپنے 8 برس پورے کر لیے ہیں۔
فلم انڈسٹری کے باہر سے آنے والی بیشتر اداکاروں کا کہنا ہے کہ فلم انڈسٹری میں دوست بنانا بہت مشکل ہو جاتا ہے لیکن بی بی سی سے بات کرتے ہوئے جیکلین نے اس موقف کی حمایت نہیں کی۔ 
وہ کہتی ہیں: 'فلم انڈسٹری میں دوست بنانا آسان ہے۔ آپ کی پریشانیاں، فکر، عدم تحفظ اور جد و جہد سب ایک ہی جیسی ہوتی ہیں جس پر آپ ایک دوسرے سے بات کر سکتے ہیں۔' 
جیکلین اپنے آپ کو خوش قسمت سمجھتی ہیں کہ انھیں بہترین انسانوں کے ساتھ کام کرنے کا موقع ملا۔ ان کا کہنا ہے کہ فلمی صنعت سے تعلق رکھنے والے افراد جب کسی مشکل یا تنازع  سے گزر رہے ہوتے ہیں تو انھیں اس سے بہت تکلیف ہوتی ہے۔ 
وہ کہتی ہیں: 'ہم سب اپنا اپنا مقام بنانے کی کوشش کر رہے ہیں۔ کامیابی کے ساتھ ہمیشہ سے بہت کچھ اور بھی منسلک ہوتا ہے جس کا سامنا ہمیں کرنا ہی پڑتا ہے، تاہم اگر آپ کا رویہ درست ہے تو فلم انڈسٹری بہت محفوظ جگہ ہے۔ اور جب آپ خود ایک اچھے انسان ہوتے ہیں تو اچھے لوگ آپ کی طرف متوجہ ہوتے ہیں۔' 
جیکلین کا خیال ہے کہ فلمی خاندان سے وابستہ لوگوں کی سمجھ بوجھ بہت بہتر ہوتی ہے اور انھوں نے فلم انڈسٹری میں بہت سے دوست بنائے ہیں جس میں سلمان خان، سونم کپور، تاپسی پنوں، سدھارتھ ملہوترا اور دھون فیملی شامل ہیں۔ 
اداکاروں سے توقع کی جاتی ہے کہ ان میں اعتماد کی ہرگز بھی نہ ہو لیکن ایک فنکار کے طور پر جیکلین نے یہ بات تسلیم کی کہ کئی بار ان میں اعتماد نہیں ہوتا ہے اور ان کی ہندی زبان بھی کمزور ہے جس پر وہ کام کر رہی ہیں۔
گذشتہ برس جیکلین کی ٹائیگر شروف کے ساتھ آنے والی سوپر ہیرو فلم 'فلائنگ جٹ' مبصرین کو پسند آئی اور نہ ہی ناظرین کو۔ 
اس فلم کی ناکامی پر وہ کہتی ہیں: 'بطور آرٹسٹ ہم ایک پاؤں پر کھڑے ہوتے ہیں۔ کون سی فلم سائن کریں اور کون سی نہیں، کون سی فلم چلے گی اور کون سی نہیں، کیوںکہ اب فلم شائقین بدل چکے ہیں۔ انھیں اب نئی قسم کی کہانیاں چاہیں۔ فارمولا فلمیں ناظرین پہلے ہی مسترد کر چکے ہیں۔'
انہوں نے مزید کہا: 'جن فلموں سے امید کی جا رہی ہے کہ وہ حیرت انگیز طور پر اچھا کریں گی وہ ایسا کرنے میں ناکام ہو رہی ہیں۔ ناظرین سے جو فلم دیکھنے کی امید کی جا رہی ہے وہ نہیں دیکھ رہے۔ ہم فنکاروں کے لیے بھی فلموں کا انتخاب مشکل ہو گیا ہے کیوںکہ آپ کو سمجھ میں نہیں آتا کہ کون سی فلم چلے گی اور کون سی نہیں۔' 
جیکلین کی خواہش ہے کہ وہ کوئی ایسی فلم کریں جس میں ان پر دباؤ نہ ہو اور وہ کچھ نیا کر سکیں۔ 
امیتابھ بچن، سلمان خان اور اکشے کمار جیسے سینئر فلمی سٹارز کے ساتھ کام کرنے والی جیکلین کا کہنا ہے کہ پرانی نسل کے اداکار نئی نسل کے اداکاروں سے زیادہ جوشیلے ہیں۔
جیکلین کی نئی فلم 'جینٹل مین' میں وہ اداکار سدھارتھ ملہوترا کے ساتھ نظر آئیں گی۔  یہ فلم 25 اگست کو ریلیز ہونے والی ہے۔ 
