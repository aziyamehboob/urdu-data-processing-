
Sentence
پاکستان کے سب سے بڑے شہر کراچی کی مرکزی جیل میں آپریشن کے دوران بڑی تعداد میں موبائل فونز، ٹی وی سیٹس، ایل سی ڈیز اور جہادی مواد برآمد کیا گیا، بیرکس کے علاوہ قیدیوں کی جسمانی تلاشی بھی لی گئی
Sentence
شہر کے وسط میں شہری آْبادی کے درمیان میں واقع سینٹرل جیل کراچی میں یہ آپریشن کئی گھنٹے تک جاری رہا
Sentence
 اس جیل میں حکام کے مطابق چھ ہزار کے قریب قیدی موجود ہیں
Sentence
کراچی میں بی بی سی کے نامہ نگار ریاض سہیل کے مطابق بھٹائی رینجرز کے سیکٹر کمانڈر شاہد جاوید نے میڈیا کو بتایا کہ جیل حکام نے ان سے رابطہ کیا تھا، جس کے بعد پولیس کی مدد سے یہ آپریشن کیا گیا
Sentence
 انھوں نے دعویٰ کیا کہ تقریبا 27 سال بعد اس نوعیت کا جنرل آپریشن کیا گیا ہے، اس سے قبل 1990 میں یہ آپریشن ہوا تھا
Sentence
واضح رہے کہ کراچی میں جاری ٹارگٹیڈ آپریشن کے دوران گرفتار کیے گئے، سیاسی و مذہبی جماعتوں، شدت پسند گروہوں اور جرائم پیشہ افراد کی ایک بڑی تعداد کو اسی جیل میں رکھا گیا ہے
Sentence
گذشتہ ہفتے سینٹرل جیل سے دو انتہائی مطلوب ملزمان فرار ہونے میں کامیاب ہوگئے تھے جن کا تعلق شدت پسند گروہ لشکر جھنگوی سے تھا، جس کے بعد 12 کے قریب اہلکاروں کو گرفتار کیا گیا تھا
Sentence
بھٹائی رینجرز کے سیکٹر کمانڈر شاہد جاوید نے بتایا کہ دوران آپریشن 450 موبائل فونز، سمیں، یو ایس بیز اور اینٹی جیمرز جیسی ڈیوائسز جن کے ذریعے سگنل جام  کرنے کی کوشش کو ناکام بنایا جاتا ہے برآمد کی گئی ہیں
Sentence
 یاد رہے کہ سینٹرل جیل پر موبائل فون کے جیمر لگے ہوئے ہیں، جس کی وجہ سے اطراف کی آبادیوں میں موبائل فون کمپنیوں کے سگنل مکمل نہیں پہنچ پاتے ہیں
Sentence
 آپریشن کی جاری ویڈیو میں دیکھا جاسکتا ہے کہ ایک بلب کے بورڈ کے پیچھے سراخ میں موبائل فون اور ڈیوائس موجود تھی، جس کو کپڑے میں لپیٹ کر رکھا گیا تھا
Sentence
 رینجرز حکام کے مطابق یہ موبائل مخصوص اوقات پر مخصوص مقامات سے استعمال کیے جاتے تھے جن سے وارداتیں بھی ہوئیں
Sentence
رینجرز کمانڈر کے مطابق آپریشن میں جیل کے سرکاری کچن کے علاوہ آٹھ سے دس نجی باورچی خانے بھی برآمد ہوئے ہیں، جہاں سے جوسر، مائیکرو ویو اون، 100 سے زائد گیس سیلنڈر کے علاوہ  56 ٹن راشن بھی برآمد کیا گیا، ان باورچی خانوں میں مخصوص قیدیوں کے لیے کھانا تیار کیا جاتا تھا
Sentence
 انھوں نے جیل میں گیس سیلنڈر کی موجودگی پر تشویش کا اظہار کیا اور کہا کہ یہ سلینڈر جیل توڑنے کے لیے بھی استعمال کیے جاسکتے تھے
Sentence
صحافیوں کو اس آپریشن کے دوران برآمد کیے گئے چھوٹے ریفریجریٹر، ڈسپینسر، 70 کے قریب ٹی وی سیٹ، پنکھے، ایئرکولر، واٹر کولر، سپیکر ڈی وی ڈی پلیئر اور ہیٹر دکھائے گئے، سیکٹر کمانڈر شاہد جاوید نے بتایا کہ منیشات بھی برآمد ہوئی ہے جو بڑی تعداد میں نہیں صرف قیدیوں کے استعمال جتنی ہے جو خفیہ خانوں میں چھپائی گئی تھی
Sentence
رینجرز حکام کے مطابق مسجد اور لائبریری کی بھی تلاش لی گئی اور لائبریری سے جہادی مواد برآمد ہوا ہے، جبکہ بعض موبائل فون اور منشیات یہاں کتابوں میں چھپائی گئی تھی
Sentence
 آرام اور آسائش کی اشیا کے علاوہ قیدیوں سے 33 لاکھ کے قریب نقد رقم بھی برآمد کی گئی ہے
Sentence
یاد رہے کہ کراچی سینٹرل جیل پر حملے کے بارے میں انٹیلی جنس ادارے کئی بار آگاہی دے چکے ہیں، خیبر پختونخواہ کے شہر بنوں  کے جیل پر طالبان کے حملے اور ساتھیوں کی رہائی کے بعد سینٹرل جیل کے متصل ایک اور دیوار تعمیر کی گئی اور ایک بڑے عرصے تک جیل کے ساتھ گزرنے والی سڑک پر ٹریفک معطل تھا
Sentence
اس سے قبل 2014 میں جیل کے ساتھ موجود آبادی سے رینجرز نے ایک سرنگ پکڑی تھی، جو جیل کے اندر داخل ہونے کے لیے بنائی جارہی تھی، غوثیہ کالونی سے گرفتار کچھ ملزمان نے اس سرنگھ کی نشاندھی کی تھی اور انھوں نے بتایا کہ وہ جیل سے اپنے ساتھیوں کو رہا کرانے چاہتے تھے