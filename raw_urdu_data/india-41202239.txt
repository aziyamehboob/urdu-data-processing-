انڈین سپریم کورٹ نے انڈیا کی تمام ریاستوں کے سبھی ضلعوں میں گائے کے نام پر ہونے والے قتل کے واقعات کا سدِ باب کے لیے ایک سینیئر پولیس اہلکار کو نوڈل افسر کے طور پر تعینات کیے جانے کا حکم دیا ہے۔
ایک پیٹیشن کی سماعت کے دوران جسٹس امتاو رائے اور اے ایم کھانولکر نے کہا کہ یہ نوڈل افسر اس بات پر نظر رکھے گا کہ گئو رکشکوں گائے کے تحفظ کے نام پر قانون اپنے ہاتھ میں نہ لیں اور ان کے خلاف فوری طور پر مقدمہ درج کیا جائے۔
زیادہ تر لوگوں نے سپریم کورٹ کے اس فیصلے کا خیرمقدم کیا ہے۔ وشال پردھان نے سوشل میڈیا پر لکھا ہے کہ یہ ایک بہت اچھا فیصلہ ہے اور اس پر در عمل ہونا چاہیے۔
سپریم کورٹ نے کہا کہ گائے کے تحفظ کے نام پر ملک کی شاہراہوں پر پہرا دینے والوں کو قابو میں کرنے کے لیے ریاستی حکومتوں نے کیا اقدامات اٹھائے ہیں، اس کی معلومات عدالت کو دیں۔ 
اکبر علی خان نے کہا کہ فیصلہ بالکل صحیح ہے لیکن فیصلہ آنے میں دیر ہوئی ہے۔ حالانکہ بہت سے افراد نے گائے کے قتل کو روکنے پر زور دیا ہے۔
راہل سین نے لکھا ہے کہ سپریم کورٹ کو گائے کی غیر قانونی درآمد کرنے والوں پر بھی لگام کسنی چاہیے۔ وہیں سیف لکھتے ہیں کہ قانون کو اپنے ہاتھ میں لینے کا حق کسی کو بھی نہیں ہے۔ 
ابھیشیک رانا نے بھی لکھا ہے کہ سپریم کورٹ کو  گائے کے قتل پر پابندی عائد کرنی چاہیے۔ 
