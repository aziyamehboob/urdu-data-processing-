اقوام متحدہ کی کمیٹی برائے انسانی حقوق 11 اور 12 جولائی کو جینیوا میں حکومت پاکستان کی جانب سے شہری اور سیاسی حقوق کے معاہدے کی پاسداری کا جائزہ لے گی معاہدے کی پاسداری میں ناکامی کی صورت میں پاکستان کے یورپی ممالک سے ترجیحی تجارتی حیثیت خطرے میں پڑ سکتی ہے پاکستان نے 2010 میں انٹرنیشنل کونینٹ آن سِول اینڈ پالیٹیکل رائٹس (آئی سی سی پی آر) کی تصدیق کی تھی جس کے تحت دستخط کرنے والے ممالک پر لازم ہے کہ وہ اپنے ملک میں تمام شہریوں کو ان کے حقوق فراہم کریںلیکن دسمبر 2014 میں پاکستان نے اس معاہدے کے ضوابط کے برعکس سزائے موت پر لگائی گئی پابندی ختم کر دی جس کا اقوام متحدہ کی کمیٹی برائے انسانی حقوق نے نوٹس لیا ہے اور یہ پہلا موقع ہوگا جب اس معاہدے کی تصدیق کے بعد پاکستان کا آئی سی سی پی آر کے ضوابط کی پاسداری کے بارے میں جائزہ لیا جائے گایاد رہے کہ آئی سی سی پی آر کی تصدیق کرنے سے پاکستان کو یورپی ممالک سے تجارت کرنے کے لیے ترجیحی درجہ جی ایس پی پلس مل گیا تھا جس کے بعد سے پاکستان کا یورپی ممالک سے تجارت کا حجم مسلسل بڑھتا رہا اور پاکستان کی کل برآمدات کا اکیس فیصد حصہ یورپ کو جاتا ہےانسانی حقوق کی تنظیم جسٹس پراجیکٹ پاکستان (جے پی پی) کی سربراہ سارہ بلال نے جینیوا سے بی بی سی کو بتایا کہ کیونکہ 'پاکستان نے اس معاہدے پر دستخط اور اس کی تصدیق کی ہے، اس لیے کمیٹی کے حتمی فیصلے کو ماننا ان پر لازم ہے'سارہ بلال نے مزید کہا کہ 'اگر پاکستان اس معاہدے کی پاسداری ثابت کرنے میں ناکام ہو جاتا ہے تو اس کی جی ایس پی پلس کی ترجیحی حیثیت کافی خطرے میں پڑ سکتی ہے جس سے برآمدات کی مد میں حاصل ہونے والی چھ ارب یورو کی کمائی متاثر ہوگی'انھوں نے کہا کہ فیصلے کو نہ ماننے سے اس بات کا بھی خدشہ ہے کہ 'عالمی برادری کو یہ اشارہ جائے گا کہ پاکستان بین الاقوامی معاہدوں کی پاسداری کرنے میں سنجیدہ نہیں ہے'دوسری جانب انسانی حقوق کی تنظیم جسٹس پراجیکٹ پاکستان کی جانب سے جاری کیے گئے اعداد و شمار کے مطابق دسمبر 2014 سے لے کر مئی 2017 تک پاکستان نے اب تک 465 افراد کو پھانسی کی سزا دی ہے  ان اعداد و شمار سے یہ ظاہر ہوتا ہے کہ ملک بھر میں دی جانے والی سزائے موت میں سے 83 فیصد صوبہ پنجاب میں دی گئیں لیکن ان 382 افراد کی سزائے موت کے باوجود صوبے میں قتل کے کیسیز کے تناسب میں صرف 97 فیصد کمی دیکھنے میں آئی ہے ان اعداد و شمار کی مدد سے یہ بات بھی سامنے آئی ہے کہ اب تک دی جانے والی سزائے موت میں سے صرف 16 فیصد افراد کو یہ سزائیں انسداد دہشت گردی کی عدالتوں کی جانب سے دی گئی ہیں جے پی پی کے مطابق دسمبر 2014 سے مئی 2017 تک دی جانے والی 465 میں سے بیشتر موت کی سزائیں ڈسٹرکٹ یا سیشن عدالتوں سے دی گئیں اور دہشت گردی کے کیسز ان کے دائرہ اختیار میں نہیں آتےیاد رہے کہ دسمبر 2014 میں پشاور کے آرمی پبلک سکول میں ہونے والے سانحے کے بعد پاکستان نے ملٹری کورٹ کے قیام کا فیصلہ اور سزائے موت پر لگی پابندی ختم کرنے کا اعلان اس وجہ سے کیا کہ ان سے دہشت گردی کے خاتمے میں مدد ملے گیلیکن جے پی پی کے اعداد و شمار سے ظاہر ہوتا ہے کہ صرف خیبر پختون خواہ اور سندھ میں ملٹری کورٹ اور انسداد دہشت گردی کی عدالتیں سزائے موت سنا رہی ہیں جن کی تعداد پنجاب کے مقابلے میں نہایت کم ہیں ان سے یہ بھی ظاہر ہوتا ہے کہ پنجاب کی صرف ان جیلوں میں سزائے موت دی گئی جہاں قیدی گنجائش سے کہیں زیادہ تعداد میں قید ہیں 