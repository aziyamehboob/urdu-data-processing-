
Sentence
لپ سٹک کے مختلف رنگوں سے سجی ٹوکریاں اور ان میں اپنی پسند کے شیڈز ڈھونڈتی خواتین، یہ کسی شاپنگ مال کی کاسمیٹک دکان کا منظر نہیں بلکہ اسلام آباد کا سب سے بڑا لنڈا بازار ہے
Sentence
خریداری ضرورتاً کی جارہی ہو یا شوق کے تحت، سستی اور معیاری اشیا کسے ناپسند ہوں گی اور پھر اگر وہ برانڈڈ بھی ہوں
Sentence
 لنڈا بازار ایسی ہی جگہ ہے جہاں امپورٹڈ  لیکن استعمال شدہ سامان سستے داموں مل جاتا ہے
Sentence
 اسلام آباد میں ہفتے میں تین روز یہ بازار لگتا ہے جہاں خریداری کے لیے لوگ ارد گرد کے علاقوں سے بھی آتے ہیں
Sentence
 عام طور پہ لنڈا بازار کا نام سن کے استعمال شدہ سامان خاص طور پر گرم کپڑوں اور جوتوں کا خیال آتا ہے لیکن وقت کے ساتھ ان بازاروں میں جہاں خریداروں کی تعداد میں اضافہ ہوا ہے وہیں انتہائی ضروری اشیا کے ساتھ گھر کی آرائش، سجاوٹ، کھلونے، کاسمیٹکس، الیکٹرانکس، حتیٰ کے فوٹوگرافی کا سامان اور گالف کلبز نے بھی اپنی جگہ بنا لی ہے
Sentence
 اس بازار میں ٹیبل لیمپس، گلدانوں اور کچن کے سامان کے ساتھ استعمال شدہ کریموں اور لوشن کا بھی ڈھیر ہے
Sentence
 ایک دکان میں کام کرنے والے وقاص بتاتے ہیں کہ لوگ اچھی خوشبو اور برانڈڈ ہونے سے متاثر ہو کر یہ خریدتے ہیں
Sentence
 ان بازاروں کو 'عوامی' بازار بھی کہا جاتا ہے لیکن نت نئی اقسام کی اشیا اور ان کی بڑھتی ہوئی قیمتیں عام آدمی کی دسترس سے دور ہوتی جارہی ہیں
Sentence
بچوں کے پنگھوڑوں سے لے کے پرامز بھی یہاں دستیاب ہیں جن کی قیمتیں دو ہزار سے شروع ہوکے 15 ہزار تک ہیں
Sentence
 اسلام آباد کے اس بازار میں اپنے بچوں کے ساتھ خریداری کے لیے آنے والی ایک خاتون کا کہنا تھا کہ وہ خاص طور پر کھلونوں کی خریداری کے لیے آئی ہیں لیکن قیمتیں بہت زیادہ ہیں
Sentence
انھوں نے بتایا کہ وہ یہ سوچ کر آئی تھیں کہ یہاں  کھلونے سستے ہوں گے : ’لیکن یہاں بھی وہی حساب ہے، پھر کیا کریں، واپس ہی جائیں گے اور کیا کریں
Sentence
'دکاندار جانتے ہیں کہ ان کے پاس سامان کس برانڈ کا ہے اور قیمتوں کا تعین وہ صرف سامان کی حالت ہی نھیں خریدار کے رکھ رکھاؤ کو دیکھ کر بھی کرتے ہیں
Sentence
 پھر یہ خریدار پر منحصر ہے کہ وہ بھاؤ تاؤ کرنے کی کتنی اہلیت رکھتا ہے
Sentence
دکانداروں کا کہنا ہے کہ قیمتیں زیادہ ہونے میں قصور ان کا نہیں ہے
Sentence
 کراچی کی بندرگاہ سے اسلام آباد تک طویل سفر ہے،  وہ لاکھوں روپے کا کنٹینر خریدتے ہیں اور ضروری نہیں کہ تمام مال ہی اچھے حال میں ہو، کبھی کبھی خاصا سامان کباڑی کو بیچنا پڑتا ہے
Sentence
 سجاوٹ کے سامان سے آراستہ ایک دکان میں اپنی بہن  کے ساتھ تصویروں کے فریمز کا انتخاب کرتے ہوئے ماریہ نے بتایا کہ وہ یہاں سے اکثر کراکری بھی خریدتی ہیں
Sentence
ماریہ نے کہا 'سامان چھانٹنا پڑتا ہے، اور قسمت اچھی ہو تو ایسی چیزیں بھی مل جاتی ہیں جنھیں دیکھ کے کوئی پرانا نہ کہے
Sentence
'لنڈا بازار خریداری کے لیے آنے والوں کا کہنا ہے کہ یہ بازار اب پرانے امپورٹڈ سامان کے تو ہیں لیکن سستے نہیں رہے
Sentence
 اب آپشنز تو بہت بڑھ گئے ہیں، ضرورت سے لے کے دلچسپی تک ہر شے میسر آجاتی ہے لیکن اب اِن دکانوں کے سامنے سے بھی ایسے ہی گزر جاتے ہیں جیسے شیشے کی دکانوں میں سجی اشیا کے سامنے سے گزرتے ہیں
Sentence
 