پاکستان کے صوبہ بلوچستان کی اسمبلی کے رکن اور پبلک اکاؤنٹس کمیٹی کے چیئرمین عبد المجید خان اچکزئی پر پولیس نے جعل سازی کا الزام عائد کرتے ہوئے ان کے خلاف ایک اور مقدمہ بھی درج کیا ہے۔
یہ مقدمہ دارالحکومت کوئٹہ میں سول لائنز پولیس کے ایک اہلکار کی مدعیت میں درج کیا گیا جو کہ اس گاڑی کے حوالے سے ہے جس سے ٹریفک پولیس کے انسپیکٹر کچلا گیا تھا۔
مجید خان اچکزئی کو پولیس انسپیکٹر کو کچل کر ہلاک کرنے کے الزام میں گذشتہ ماہ گرفتار کیا گیا تھا۔
ان کی گرفتاری کے بعد ان کے خلاف دو دیگر مقدمات کو بھی کھولا گیا تھا جو کہ اغوا برائے تاوان اور قتل سے متعلق تھے۔
ان کے خلاف اغوا برائے تاوان کا ایک مقدمہ سات سال قبل قائم کیا گیا تھا جبکہ قتل اور اقدام قتل کا مقدمہ 1990 کی دہائی کے اوائل میں درج کیا گیا تھا۔
مجید اچکزئی مذکورہ بالا تین مقدمات میں جوڈیشل ریمانڈ پر تھے کہ سول لائنز پولیس نے 15 جولائی کو ان کے خلاف ایک اور مقدمہ درج کیا۔
یہ مقدمہ تعزیرات پاکستان کے چار مختلف دفعات کے تحت درج کیا گیا ہے۔
ایف آئی آر کے مطابق رکن اسمبلی نے جس گاڑی میں ٹریفک پولیس انسپیکٹر کو کچل کر ہلاک کیا تھا اس کا چیسز نمبر جعلی ہے۔
پولیس کا کہنا ہے کہ گاڑی کو تحویل میں لینے کے بعد کیمیکل ایگزامنر کے پاس بھیجا گیا تھا۔
پولیس کے مطابق کیمیکل ایگزامنر نے اپنی رپورٹ میں کہا ہے کہ گاڑی کے چیسز نمبر کو پنچ کرکے اس میں تبدیلی کی گئی ہے۔
