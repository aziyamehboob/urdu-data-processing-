سندھ  ہائی کورٹ نے جام شورو پولیس کو توہین پیغمبر اسلام کے الزام میں ملوث قرار دیئے گئے چار افرد کے خلاف کارروائی سے روک دیا ہے۔
پولیس نے اس الزام میں ایک قوم پرست کارکن سوجھرو سندھی کو گرفتار کیا تھا، جبکہ ان کی بیٹی داماد اور ایک شاعرہ نایاب سرکش کو مفرور قرار دیا تھا۔
جامشورو ضلعے کے کانوٹھ پولیس تھانے پر اے ایس آئی بشیر احمد کی مدعیت میں یہ مقدمہ درج کیا گیا ہے، جس میں مدعی  کے مطابق انہیں سوشل میڈیا کے ذریعے معلوم ہوا کہ کچھ روز قبل زیمی گاؤں میں سوجھرو سندھی اپنی بیٹی سندھیا اور بھتیجے نظیر احمد کا نکاح مسمات نایاب سرکش سندھی سے شریعت لطیفی کے مطابق پڑھایا ہے۔
فرہادی کا کہنا ہے کہ اس نکاح میں 8 سے 10 افراد شریک تھے، وہ سمجھتے ہیں کہ یہ نکاح شریعت محمد سے انحراف ہے، اس وجہ سے علاقے میں غم و غصہ پایا جاتا ہے۔ لہٰذا سوجھرو سندھی، ان کی بیٹی سندھیا، بھتیجے نظیر احمد اور مسمات نایاب سرکش کے خلاف توہین مذہب کا مقدمہ درج کیا جائے۔
نامہ نگار ریاض سہیل کے مطابق سندھ ہائی کورٹ میں جمعے کو سوجھرو سندھی کی بیٹی سندھیا نے ایڈووکیٹ سجاد چانڈیو کی معرفت اس ایف آئی آر کے خلاف ایک آئینی درخواست دائر کی تھی، جس میں استدعا کی گئی تھی کہ اس ایف آئی آر کو خارج کیا جائے کیونکہ اس مقدمے کو دائر کرنے کے لیے وفاقی اور صوبائی حکومت کی اتھارٹی کی ضرورت ہوتی ہے، جو اس مقدمے میں حاصل نہیں کی گئی ہے۔ پولیس اپنے طور پر یہ مقدمہ درج نہیں کرسکتی۔
جسٹس صلاح الدین پہنور اور جسٹس فہیم الدین صدیقی پر مشتمل ڈویزن بینچ کے روبرو اس درخواست کی سماعت ہوئی، عدالت نے پولیس کو مزید کسی بھی کارروائی سے روک دیا اور ایڈووکیٹ سندھ، ڈی آئی جی حیدرآباد، ایس ایس پی جام شورو اور اے ایس آئی کو 30 اکتوبر کو طلب کرلیا ہے۔
واضح رہے کہ کچھ روز قبل سوشل میڈیا پر ایک ویڈیو شیئر ہوئی تھی، جس میں قوم پرست کارکن سوجھرو سندھی مائیک پر یہ اعلان کرتے ہوئے نظر آتے ہیں کہ ان کی بیٹی کا نکاح شاہ عبدالطیف بھٹائی کی شاعری کی گونج میں ہوگا، یہ نکاح سندھی میں ہوگا جس میں سندھ کے سورما اور سورمیوں جو سندھ کی آزادی کے لیے سرگرم رہی ہیں ان کی دعاؤں سے یہ نکاح پڑھا جائیگا۔
شادی کی تقریب میں نایاب نے شاہ عبدالطیف کی شعر ’جتنا تیرا نام، رحم بھی اتنا مانگوں‘ سے دعا کی ابتدا کی، جس میں جی ایم سید، حیدر بخش جتوئی، بشیر قریشی، ہیموں کالانی اور دیگر قوم پرست رہنماؤں کا ذکر کیا گیا۔
سندھ کے قوم پرست اور بائیں بازو کی سیاست سے تعلق رکھنے والے سیاسی کارکنوں کی جانب سے اس ویڈیو کو شیئر کیا گیا اور اس رجحان کی حمایت کی گئی، جبکہ جمعیت علما اسلام فضل الرحمان کے رہنما مولانا راشد سومرو نے اس پر سخت ردعمل کا اظہار کیا اور کہا کہ کچھ قوم پرستوں نے ایک نیا رجحان متعارف کرانے کی کوشش کی ہے، اس حوالے سے انھوں نے علما کرام سے فتویٰ طلب کیے گئے ہیں لیکن ابتدائی طور پر علما کی رائے ہے کہ یہ تمام لوگ دائرے اسلام سے خارج ہیں۔
جمعیت علما اسلام کے رہنما کے اس موقف پر قوم پرست کارکنوں نے شدید ناراضگی کا اظہار کیا، جبکہ نایاب سرکش سندھی نے سماجی ویب سائیٹ فیس بک پر اپنے وضاحتی پیغام میں کہا کہ 17 ستمبر کو سوجھرو سندھی کی بیٹی کا نکاح شریعت محمد کے مطابق مولانا سے پڑھایا گیا تھا، جس کا ثبوت سوجھرو کے پاس موجود ہے۔
انھوں نے واضح کیا کہ 18 ستمبر کو ولیمے کی تقریب میں صوفی شاعر شاھ عبدالطیف بھٹائی کی شاعری سے دعا مانگی گئی تھی۔ ’میں ایک عالم گھرانے سے تعلق رکھتی ہوں، روزانہ صبح کو قرآن پاک پڑھ کر جھولے میں رکھ کر بھائی راشد محمود سومرو کو دعا کا پیغام بھیجتی ہوں۔ میرے اس عمل سے سندھ دھرتی کے غیرت مند بھائیوں اور دوستوں کی اگر دل آزاری ہوئی ہے تو میں معافی چاہتی ہوں۔‘
نایاب سرکش نے مزید لکھا ہے کہ وہ راشد محمود اور ناصر محمود کے مدرسے گئی تھی لیکن انھوں نے ملنے سے انکار کیا اور ایک بھائی نے میری بےعزتی بھی کی لیکن کوئی مسئلہ نہیں وہ پھر بھی اپنے بھائیوں سے  معافی کی طلب گار ہیں۔
